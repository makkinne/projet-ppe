La Santa Sede

   the holy see
   italiano
     * Français
     * English
     * Italiano
     * Português
     * Español
     * Deutsch
     * العربيّة
     * 中文
     * Latine

   ____________________
   Submit
   (BUTTON)
   (BUTTON) ×

La Santa Sede

   the holy see
     * Magisterium
     * Calendario
     * Celebrazioni Liturgiche
     * Biglietti Udienze e Celebrazioni Pontificie
     * Sommi Pontefici
     * Collegio Cardinalizio
     * Curia Romana e altre Organizzazioni
     * Sinodo

     * Sala Stampa
     * Vatican News - Radio Vaticana
     * L'Osservatore Romano

   Francesco Udienze 2024
   zoomText
     * A
     * A
     * A

   pdf
   Generazione pdf in corso.....
   Print
   AR  - DE  - EN  - ES  - FR  - HR  - IT  - PL  - PT

   PAPA FRANCESCO

   UDIENZA GENERALE

   Piazza San Pietro
   Mercoledì, 24 aprile 2024

   [Multimedia]

   _______________________________________

   Il testo qui di seguito include anche parti non lette che sono date
   ugualmente come pronunciate.

   Catechesi. I vizi e le virtù. 16. La vita di grazia secondo lo Spirito

   Cari fratelli e sorelle, buongiorno!

   Nelle scorse settimane abbiamo riflettuto sulle virtù cardinali:
   prudenza, giustizia, fortezza e temperanza. Sono le quattro virtù
   cardinali. Come abbiamo sottolineato più volte, queste quattro virtù
   appartengono a una sapienza molto antica, che precede anche il
   cristianesimo. Già prima di Cristo si predicava l’onestà come dovere
   civile, la sapienza come regola delle azioni, il coraggio come
   ingrediente fondamentale per una vita che tende verso il bene, la
   moderazione come misura necessaria per non essere travolti dagli
   eccessi. Questo patrimonio tanto antico, patrimonio dell’umanità, non è
   stato sostituito dal cristianesimo, ma messo bene a fuoco, valorizzato,
   purificato e integrato nella fede.

   C’è dunque nel cuore di ogni uomo e donna la capacità di ricercare il
   bene. Lo Spirito Santo è donato perché chi lo accoglie possa
   distinguere chiaramente il bene dal male, avere la forza per aderire al
   bene rifuggendo dal male e, così facendo, raggiungere la piena
   realizzazione di sé.

   Ma nel cammino che tutti stiamo facendo verso la pienezza della vita,
   che appartiene al destino di ogni persona – il destino di ogni persona
   è la pienezza, essere piena di vita –, il cristiano gode di una
   particolare assistenza dello Spirito Santo, lo Spirito di Gesù. Essa si
   attua con il dono di altre tre virtù, prettamente cristiane, che spesso
   vengono nominate insieme negli scritti del Nuovo Testamento. Questi
   atteggiamenti fondamentali, che caratterizzano la vita del cristiano,
   sono tre virtù che noi diremo adesso insieme: la fede, la speranza e la
   carità. Diciamolo insieme: [insieme] la fede, la speranza… non sento
   niente, più forte! [insieme] La fede, la speranza e la carità. Siete
   stati bravi! Gli scrittori cristiani le hanno ben presto chiamate virtù
   “teologali”, in quanto si ricevono e si vivono nella relazione con Dio,
   per differenziarle dalle altre quattro chiamate “cardinali”, in quanto
   costituiscono il “cardine” di una vita buona. Queste tre sono ricevute
   nel Battesimo e vengono dallo Spirito Santo. Le une e le altre, sia le
   teologali sia le cardinali, accostate in tante riflessioni
   sistematiche, hanno così composto un meraviglioso settenario, che
   spesso viene contrapposto all’elenco dei sette vizi capitali. Così il
   Catechismo della Chiesa Cattolica definisce l’azione delle virtù
   teologali: «Fondano, animano e caratterizzano l’agire morale del
   cristiano. Esse informano e vivificano tutte le virtù morali. Sono
   infuse da Dio nell’anima dei fedeli per renderli capaci di agire quali
   suoi figli e meritare la vita eterna. Sono il pegno della presenza e
   dell’azione dello Spirito Santo nelle facoltà dell’essere umano» (n.
   1813).

   Mentre il rischio delle virtù cardinali è quello di generare uomini e
   donne eroici nel compiere il bene, ma tutto sommato soli, isolati, il
   grande dono delle virtù teologali è l’esistenza vissuta nello Spirito
   Santo. Il cristiano non è mai solo. Compie il bene non per un titanico
   sforzo di impegno personale, ma perché, come umile discepolo, cammina
   dietro al Maestro Gesù. Lui va avanti nella via. Il cristiano ha le
   virtù teologali che sono il grande antidoto all’autosufficienza. Quante
   volte certi uomini e donne moralmente ineccepibili corrono il rischio
   di diventare, agli occhi di chi li conosce, presuntuosi e arroganti! È
   un pericolo davanti al quale il Vangelo ci mette bene in guardia, là
   dove Gesù raccomanda ai discepoli: «Anche voi, quando avrete fatto
   tutto quello che vi è stato ordinato, dite: “Siamo servi inutili.
   Abbiamo fatto quanto dovevamo fare”» (Lc 17,10). La superbia è un
   veleno, è un veleno potente: ne basta una goccia per guastare tutta una
   vita improntata al bene. Una persona può avere compiuto anche una
   montagna di opere benefiche, può aver mietuto riconoscimenti ed encomi,
   ma se tutto ciò l’ha fatto solo per sé stesso, per esaltare sé stessa,
   può dirsi ancora una persona virtuosa? No!

   Il bene non è solo un fine, ma anche un modo. Il bene ha bisogno di
   tanta discrezione, di molta gentilezza. Il bene ha bisogno soprattutto
   di spogliarsi di quella presenza a volte troppo ingombrante che è il
   nostro io. Quando il nostro “io” è al centro di tutto, si rovina tutto.
   Se ogni azione che compiamo nella vita la compiamo solo per noi stessi,
   è davvero così importante questa motivazione? Il povero “io” si
   impadronisce di tutto e così nasce la superbia.

   Per correggere tutte queste situazioni che a volte diventano penose, le
   virtù teologali sono di grande aiuto. Lo sono soprattutto nei momenti
   di caduta, perché anche coloro che hanno buoni propositi morali a volte
   cadono. Tutti cadiamo, nella vita, perché tutti siamo peccatori. Come
   anche chi si esercita quotidianamente nella virtù a volte sbaglia –
   tutti sbagliamo nella vita –: non sempre l’intelligenza è lucida, non
   sempre la volontà è ferma, non sempre le passioni sono governate, non
   sempre il coraggio sovrasta la paura. Ma se apriamo il cuore allo
   Spirito Santo – il Maestro interiore –, Egli ravviva in noi le virtù
   teologali: allora, se abbiamo perso la fiducia, Dio ci riapre alla fede
   – con la forza dello Spirito, se abbiamo perso la fiducia, Dio ci
   riapre alla fede –; se siamo scoraggiati, Dio risveglia in noi la
   speranza; e se il nostro cuore è indurito, Dio lo intenerisce col suo
   amore. Grazie.

   ____________________________________________

   Saluti

   Je salue cordialement les pèlerins de langue française, en particulier
   les diverses paroisses et écoles venues de France, et venues également
   de Côte d’Ivoire et de République démocratique du Congo. Implorons
   l’Esprit Saint de nous remplir de toujours plus de foi, d’espérance et
   de charité pour nous aider à marcher à la suite de Jésus en faisant le
   bien. Que Dieu vous bénisse.

   [Saluto cordialmente i pellegrini di lingua francese, in particolare le
   diverse parrocchie e scuole venute dalla Francia, e venute anche dalla
   Costa d'Avorio e dalla Repubblica Democratica del Congo. Imploriamo lo
   Spirito Santo di colmarci di sempre più fede, speranza e carità per
   aiutarci a camminare nella sequela di Gesù facendo il bene. Dio vi
   benedica.]

   I greet all the English-speaking pilgrims and visitors taking part in
   today’s Audience, especially those coming from England, Finland, India,
   Indonesia, Tanzania and the United States of America. In the joy of the
   Risen Christ, I invoke upon you and your families the loving mercy of
   God our Father. May the Lord bless you all!

   [Do il benvenuto a tutti i pellegrini di lingua inglese presenti
   all’odierna Udienza, specialmente ai gruppi provenienti da Inghilterra,
   Finlandia, India, Indonesia, Tanzania e Stati Uniti d’America. Nella
   gioia del Cristo Risorto, invoco su voi e sulle vostre famiglie l’amore
   misericordioso di Dio nostro Padre! Il Signore vi benedica!]

   Liebe Brüder und Schwestern deutscher Sprache, rufen wir oft den
   Heiligen Geist an: Er möge in uns den Glauben, die Hoffnung und die
   Liebe vermehren, damit wir den Vater im Himmel durch ein
   evangeliumsgemäßes Leben verherrlichen.

   [Cari fratelli e sorelle di lingua tedesca, invochiamo frequentemente
   lo Spirito Santo: Egli accresca in noi la fede, la speranza e la carità
   affinché possiamo glorificare il Padre che è nei cieli con una vita
   secondo lo stile del Vangelo.]

   Saludo cordialmente a los peregrinos de lengua española. Pidamos al
   Espíritu Santo que nos conceda la gracia de creer, esperar y amar a
   imitación del Corazón de Cristo, siendo sus testigos en toda
   circunstancia. Que Jesús los bendiga y la Virgen Santa los cuide.
   Muchas gracias.

   Saúdo cordialmente todos os fiéis de língua portuguesa, especialmente
   os grupos vindos de Belo Horizonte e de Braga. Abramos os nossos
   corações à ação do Espírito Santo, para que faça crescer em nós a fé, a
   esperança e o amor. Deus abençoe a todos!

   [Saluto cordialmente tutti i fedeli di lingua portoghese, specialmente
   i gruppi venuti da Belo Horizonte e da Braga. Apriamo i nostri cuori
   all’azione dello Spirito Santo, perché faccia crescere in noi la fede,
   la speranza e l’amore. Dio benedica tutti!]

   أُحَيِّي المُؤمِنينَ النَّاطِقينَ باللغَةِ العربِيَّة. الفضائِلُ
   الإلهِيَّة، الإيمانُ والرَّجاءُ والمَحَبَّة، هي نِعَمٌ تَشفِينا
   وتَجعَلُنا نَشفي الآخرين، وهي نِعَمٌ تَفتَحُ أمامَنا آفاقًا جديدة،
   حتَّى عندما نُبحِرُ في مياهِ زَمَنِنا الصَّعبَة. باركَكُم الرّبُّ
   جَميعًا وحَماكُم دائِمًا مِن كُلِّ شَرّ!

   [Saluto i fedeli di lingua araba. Le virtù teologali, fede, speranza e
   carità, sono doni che ci guariscono e che ci rendono guaritori, doni
   che ci aprono a orizzonti nuovi, anche mentre navighiamo nelle
   difficili acque del nostro tempo. Il Signore vi benedica tutti e vi
   protegga sempre da ogni male!]

   Pozdrawiam serdecznie Polaków. W przyszłą sobotę przypada 10. rocznica
   kanonizacji św. Jana Pawła II. Patrząc na jego życie widzimy, do czego
   może dojść człowiek, kiedy przyjmie i rozwinie w sobie Boże dary:
   wiary, nadziei i miłości. Pozostańcie wierni jego dziedzictwu.
   Promujcie życie i nie dajcie się zwieść kulturze śmierci. Za jego
   wstawiennictwem prośmy Boga o dar pokoju, o który on jako Papież tak
   bardzo zabiegał. Z serca wam błogosławię.]

   [Saluto cordialmente i polacchi. Sabato prossimo ricorre il decimo
   anniversario della canonizzazione di San Giovanni Paolo II. Guardando
   la sua vita, possiamo vedere che cosa può raggiungere l'uomo accettando
   e sviluppando in sé i doni di Dio: fede, speranza e carità. Rimanete
   fedeli alla sua eredità. Promuovete la vita e non lasciatevi ingannare
   dalla cultura della morte. Per sua intercessione, chiediamo a Dio il
   dono della pace per la quale egli, come Papa, si è tanto impegnato. Vi
   benedico di cuore.]

   * * *

   Rivolgo un cordiale benvenuto ai pellegrini di lingua italiana. In
   particolare, saluto le Suore Francescane Missionarie di Gesù Bambino,
   che celebrano il Capitolo Generale, e i Fratelli Maristi.

   Accolgo con affetto i fedeli di Borgo Faiti di Latina, Mondragone e
   Gragnano, affidando ciascuno alla materna protezione della Vergine
   Maria, protettrice delle rispettive comunità.

   Saluto, inoltre, la Rete dei Comitati di San Calogero provenienti dalla
   Sicilia, la Scuola Militare “Nunziatella” di Napoli e la Banda di
   Galati Mamertino.

   Il mio pensiero va infine ai giovani, ai malati, agli anziani e
   agli sposi novelli. Domani celebreremo la festa liturgica di san Marco,
   l’Evangelista che ha descritto con vivacità e concretezza il mistero
   della persona di Gesù di Nazaret. Invito tutti voi a lasciarvi
   affascinare da Cristo, per collaborare con entusiasmo e fedeltà alla
   costruzione del Regno di Dio.

   E poi il pensiero va alla martoriata Ucraina, alla Palestina, a
   Israele, al Myanmar che sono in guerra, e a tanti altri Paesi. La
   guerra sempre è una sconfitta, e quelli che guadagnano di più sono i
   fabbricatori di armi. Per favore, preghiamo per la pace! Preghiamo per
   la martoriata Ucraina: soffre tanto, tanto. I soldati giovani vanno a
   morire. Preghiamo. E preghiamo anche per il Medio Oriente, per Gaza: si
   soffre tanto lì, nella guerra. Per la pace tra Palestina e Israele, che
   siano due Stati, liberi e con buoni rapporti. Preghiamo per la pace.

   A tutti la mia benedizione!

   Copyright © Dicastero per la Comunicazione
   the holy see

La Santa Sede

La Santa Sede

     * FAQ
     * Note Legali
     * Cookie Policy
     * Privacy Policy
