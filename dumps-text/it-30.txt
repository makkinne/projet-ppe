                     2. LA TECNICA DEL MOTTO DI SPIRITO

   1.

   Permetteteci di seguire una traccia fornitaci dal caso e di esaminare
   il primo esempio di motto di spirito che abbiamo incontrato nel
   capitolo precedente.

   Nella parte del suo Reisebilder intitolata Die Bäder von Lucca (I bagni
   di Lucca), Heine presenta la deliziosa figura del ricevitore del lotto
   e callista Hirsch-Hyacinth di Amburgo, che si vanta con il poeta dei
   suoi rapporti con il ricco Barone Rothschild, ed alla fine dice: «E,
   com'è vero Iddio, Dottore, io mi sedetti a fianco di Salomone
   Rothschild ed egli mi trattò proprio come un suo pari, - con modi
   proprio familionari».

   Heymans e Lipps hanno usato questo motto di spirito (che, bisogna
   dirlo, è molto divertente) per spiegare la loro idea che l'effetto
   comico del motto di spirito derivi dallo «stupore e illuminazione».
   Tuttavia noi lasceremo da parte la questione, e ci porremo un'altra
   domanda: «Che cosa trasforma l'osservazione di Hirsch-Hyacinth in un
   motto di spirito?». Ci sono solo due risposte possibili: o il pensiero
   espresso nella frase possiede in sé le caratteristiche per essere una
   arguzia, o il motto di spirito sta nella forma espressiva che il
   pensiero ha ricevuto nella frase. In qualunque direzione vada ricercata
   la caratteristica di motto di spirito, noi cercheremo di scoprirlo.
   Generalmente un pensiero può essere espresso in diverse forme
   linguistiche - con diverse parole - che possono rappresentarlo con
   eguale proprietà. L'osservazione di Hirsch-Hyacinth presenta il
   pensiero in una particolare forma di espressione e, come vediamo, in
   una forma particolarmente caratteristica e non in quella più facilmente
   intelligibile. Cerchiamo di esprimere lo stesso pensiero, e con la
   massima fedeltà, in altre parole. Lipps ha già fatto questo, ed in
   questo modo ha spiegato fino ad un certo punto l'intenzione del poeta.
   Egli scrive: (lipps, Komik und Humor, Amburgo e Lipsia, 1898) «Heine,
   secondo noi, voleva dire che (Hyacinth) veniva trattato familiarmente -
   è un noto genere di trattamento, che generalmente non acquista simpatia
   proprio per il fatto di aver addosso profumo di milioni». Non
   altereremo il significato della cosa se la metteremo in una forma che
   forse si adatta meglio al discorso di Hirsch-Hyacinth: «Rothschild mi
   trattava proprio come un suo pari, proprio familiarmente - cioè, per
   quanto può farlo un milionario». «La condiscendenza da parte d'un uomo
   ricco», potremmo aggiungere «comporta sempre qualcosa di non
   esattamente piacevole per chi la esperimenta» (Torneremo su questo
   motto di spirito più avanti; ed allora avremo modo di apportare una
   correzione alla traduzione fatta da Lipps che la nostra versione ha
   preso come punto di partenza. Questa, comunque, non avrà nulla a che
   fare con il discorso che segue.)

   Se adesso osserviamo l'uno o l'altro dei modi egualmente validi in cui
   è stato esposto il concetto, vediamo che la domanda che ci siamo posti
   ha già una risposta. In questo esempio la caratteristica di motto di
   spirito non si trova nel concetto. Quella che Heine ha messo in bocca a
   Hirsch-Hyacinth è un'osservazione acuta e corretta, una osservazione
   inequivocabilmente amara, che è comprensibile in un poveruomo messo di
   fronte ad una così grande ricchezza; tuttavia noi non ci arrischieremmo
   a definirla un motto di spirito. Se qualcuno di fronte alla parafrasi
   non riuscisse a liberarsi dalla espressione data al concetto dal poeta,
   e così considerasse il pensiero spiritoso di per sé, noi possiamo
   contare su un criterio sicuro per capire che le caratteristiche
   dell'arguzia sono andate perdute nella trasposizione. L'osservazione di
   Hirsch-Hyacinth ci ha divertito molto, mentre la sua accurata
   trasposizione fatta da Lipps o la nostra versione possono anche farci
   riflettere o piacerci, ma non è possibile che ci facciano ridere. Ma se
   ciò che fa del nostro esempio un motto di spirito non è nel concetto,
   dobbiamo cercarlo nella forma, nel modo in cui è espresso. Dobbiamo
   solo studiare le peculiarità di questa forma per capire in che cosa
   consiste la tecnica verbale o espressiva di questo motto di spirito,
   qualcosa che deve essere in stretta relazione con l'essenza
   dell'arguzia, poiché, se si sostituisce con qualcos'altro, la
   caratteristica e l'effetto del motto di spirito scompaiono. Inoltre
   quando attribuiamo una così grande importanza alla forma verbale dei
   motti di spirito, il nostro atteggiamento coincide con quello degli
   esperti. Così, per esempio, scrive Fischer (K. Fischer, Űber den Witz,
   2* ed., Heidelberg, 1889, p. 72): «Prima di tutto è la semplice forma
   che fa del giudizio un motto di spirito, e dobbiamo ricordare un detto
   di Jean Paul che, in un unico aforisma, spiega ed esemplifica questa
   precisa caratteristica del motto di spirito. " Decide la vittoria la
   sola posizione più alta, sia tra combattenti che tra parole "».

   In che cosa consiste, dunque, la «tecnica» di questo motto di spirito?
   Che cosa è accaduto al concetto espresso, per esempio, nella nostra
   versione, per trasformarlo nel motto di spirito che ci diverte tanto?
   Due cose, come vediamo paragonando la nostra versione con quella del
   poeta. Primo, è stata fatta un'abbreviazione notevole. Per poter
   esprimere completamente il concetto contenuto nel motto di spirito,
   siamo costretti ad aggiungere alle parole «R. mi trattava proprio come
   un suo pari, proprio familiarmente» un poscritto che, espresso nella
   sua forma più breve, suona «per quanto può farlo un milionario». Ed
   anche così sentiamo la necessità di un'ulteriore spiegazione^ (Questo
   vale anche per la traduzione di Lipps). Il poeta esprime il concetto
   molto più brevemente: «R. mi trattava come un suo pari, con modi
   proprio familionari». Nel motto di spirito è scomparsa l'intera
   limitazione aggiunta dalla seconda frase alla prima, che descrive il
   trattamento familiare.

   Ma non senza aver lasciato una forma sostitutiva, dalla quale possiamo
   ricostruirlo. Infatti è stato fatto anche un secondo cambiamento. La
   parola familiär (familiare) nella forma non scherzosa del concetto, è
   stata trasformata nel motto di spirito in famillionär; e non c'è dubbio
   che il carattere scherzoso del motto di spirito e la sua capacità di
   divertire dipendano proprio da questa struttura verbale. La nuova
   parola creata coincide nella prima parte con il familiär della prima
   frase e nelle sue sillabe finali con il millionär (milionario) della
   seconda frase. Essa implica, per così dire, la parola millionär della
   seconda frase e quindi tutta la seconda frase, e ci permette dunque di
   sottintendere la seconda frase che è stata omessa nel testo del motto
   di spirito. Può essere definita una «struttura composta», formata dalle
   due componenti familiari e milionari. Ed abbiamo la tentazione di
   fornire un quadro diagrammatico del modo in cui la parola nuova nasce
   dalle altre due (Le due parole sono state scritte una in corsivo e
   l'altra no, e le sillabe comuni ad entrambe sono in grassetto. Si può
   anche non tener conto della seconda «1 », che si sente poco nella
   pronuncia. Sembra probabile che il fatto che le due parole abbiano
   diverse sillabe in comune offra alla tecnica del motto di spirito
   l'occasione di costruire una parola composta.).

   FAMILI    ARI

       MILIONARI

   ------------------

   FAMILIONARI

   Il procedimento che ha trasformato il concetto in un motto di spirito
   può essere rappresentato nel modo seguente, che può apparire strano a
   prima vista, ma che in fin dei conti riproduce esattamente il risultato
   che abbiamo di fronte:

   R. mi trattava con modi familiari cioè, per quanto può farlo un
   milionario.

   Immaginiamo ora che una certa pressione venga esercitata su queste
   frasi, e che per qualche ragione la seconda sia meno resistente, per
   cui finisce per scomparire, mentre la sua componente principale, la
   parola «milionario», che ha vittoriosamente resistito alla
   soppressione, viene, per così dire, fatta salire verso la prima fase, e
   fusa con l'elemento di questa che le somiglia di più, «familiari». E la
   fortunata possibilità, così ottenuta, di risparmiare la parte
   essenziale della seconda frase, favorisce la scomparsa delle altre
   componenti, meno importanti. Il motto di spirito nasce così:

   R. mi  trattava con modi famili on ari

                                       (mili)       (ari)

   Se prescindiamo dal fatto della pressione, di cui non sappiamo nulla,
   il procedimento col quale viene creato il motto di spirito - cioè la
   tecnica del motto di spirito - può essere descritta in questo esempio
   come «condensazione accompagnata dalla formazione di un sostituto»; ed
   in questo esempio la formazione del sostituto consiste nella creazione
   di una   «parola  composta».   La  parola  composta  familionario, che
   è inintelligibile in sé, ma di immediata comprensione nel suo contesto
   e piena di significato, diventa il veicolo dell'effetto comico del
   motto di spirito, il cui meccanismo, tuttavia, non è stato affatto
   chiarito dall'aver scoperto la tecnica del motto di spirito. In che
   modo un processo di condensazione linguistica, accompagnato dalla
   formazione di un sostituto per mezzo di una parola composta, può
   arrecarci piacere e farci ridere? Evidentemente questo è un problema
   differente, che tratteremo più avanti, quando avremo trovato il modo di
   affrontarlo. Per ora ci limiteremo alla tecnica del motto di spirito.
   Il fatto che noi ci aspettiamo che la tecnica del motto di spirito non
   sia un fattore privo di importanza nella ricerca della sua essenza, ci
   porta ad indagare se esistono, cioè se vi sono, altri esempi di motti
   di spirito costruiti come il familionario di Heine. Non ce ne sono
   molti di piccolo gruppo, caratterizzato dalla formazione di parole
   composte. Lo stesso Heine ha tratto un secondo motto di spirito dalla
   parola «milionario», copiando da se stesso, per così dire là dove
   (Reisebilder, Idee, cap.  14) parla  di un minchionano, combinazione
   evidente di minchione e milionario e, proprio come nel primo esempio,
   porta alla luce un concetto secondario soppresso.

   Ecco qualche altro esempio: C'è a Berlino una fontana (Brunnen), la cui
   costruzione procurò al Borgomastro Forckenbeck la disapprovazione
   generale. Gli abitanti di Berlino la chiamano Forckenbecken ed in
   questa descrizione c'è un'arguzia evidente, anche se è stato necessario
   sostituire la parola Brunnen con il suo antiquato sinonimo Becken per
   farne un tutto unico con il nome del Borgomastro.

   Una volta, in Europa, le malelingue crearono un motto di spirito
   crudele cambiando il nome di un sovrano da Leopoldo in Cleopoldo, a
   causa della relazione che egli ebbe con una signora di nome Cleo.
   Questo risultato indubbio di condensazione crea una allusione piccante
   per mezzo dell'aggiunta di una sola lettera. I nomi propri sono di
   solito le vittime di questa tecnica del motto di spirito. A Vienna
   c'erano due fratelli di nome Salinger, uno dei quali era un
   Borsensensal (agente di. cambio; Sensal significa «agente»). Questo
   creò il pretesto per chiamarlo Sensalinger, mentre il fratello, per
   distinguerlo da lui, fu chiamato con il nome poco lusinghiero di
   Scheusalinger.  (Scheusal significa  «creatura  mostruosa»).

   Il motto di spirito era riuscito senz'altro bene; non so dire però fino
   a che punto fosse giustificato. Ma di solito il motto non se ne cura
   affatto.

   Mi è stato riferito il seguente motto di spirito ottenuto da una
   condensazione. Un giovane che aveva sempre condotto una vita allegra
   all'estero, fece una breve visita, dopo una lunga assenza, ad un amico
   suo concittadino. Quest'ultimo fu sorpreso di vedere sulla mano del
   visitatore un Ehering (fede nuziale). «Come?» esclamò, «sei sposato?».
   «Sì », fu la risposta, «Trauring ma vero» [Trauring significa «triste».
   Trauring è un sinonimo di Ehering].. L'arguzia è eccellente. La parola
   Trauring unisce le due componenti: Ehering cambiato in Trauring e la
   frase «traurig aber wahr (triste, ma vero)». L'effetto dell'arguzia non
   è sminuito dal fatto che in questo caso la parola composta non è, come
   nel caso di familionario, inintelligibile e non ha una struttura
   inesistente, ma è invece una parola che coincide interamente con uno
   dei due elementi presenti.

   Una volta anch'io, chiacchierando, senza averne l'intenzione, ho
   fornito il materiale per un motto di spirito che è ancora una volta
   analogo a familionario. Stavo parlando con una signora dei grandi
   servigi resi alla scienza da uno studioso che pensavo fosse stato
   ingiustamente trascurato. «Diamine», disse lei, « quell'uomo merita un
   monumento». «Forse ne avrà uno un giorno», risposi, « ma momentaneo:
   infatti ha molto poco successo». «Monumento» e «momentaneo» sono
   termini antitetici. La signora li unì: «Bene, auguriamogli un successo
   monumentaneo» (Parola inesistente. Ci si sarebbe potuti aspettare
   Monumentale (come  in  italiano)..

   Devo alcuni esempi in lingue straniere, che seguono lo stesso
   meccanismo di condensazione del nostro famillionär, ad un'eccellente
   studio sullo stesso argomento in lingua inglese (a a. brill, Freud's
   Theory of Wit, «J. abnorm. Psychol.», vol. 6, p. 279, 1911). Questo
   autore ci dice che lo scrittore inglese De Quincey rileva da qualche
   parte che i vecchi cadono facilmente nell’anecdotage. Questa parola
   risulta dalla fusione e dalla parziale sovrapposizione delle parole
   Anecdote (aneddoto) e Dotage (rimbambimento), che in parte coincidono.

   Una volta Brill trovò in una storiella anonima la descrizione del
   periodo natalizio come alcoholidays, fusione simile di

   Alcohol (alcool)

    Holidays (vacanze).

   Quando Flaubert pubblicò il suo celebre romanzo Salambo, che ha come
   scenario l'antica Cartagine, Sainte-Beuve fece dello spirito sulla sua
   pignoleria dei particolari dicendo che era una Carthaginoiserie;

   Carthaginois (Cartaginese)

   Chinoiserie (cineseria).

   Ma l'esempio migliore di questo tipo di motto di spirito, fu creato da
   un leader austriaco che, dopo essersi occupato di importanti affari
   pubblici e scientifici, ricopre ora uno degli incarichi più elevati
   dello Stato.

   Mi sono permesso di servirmi dei motti di spirito che gli vengono
   attribuiti, e che infatti portano tutti lo stesso marchio, come
   materiale di ricerca (Ho il diritto di farlo? Per lo meno non sono
   arrivato a conoscere questi motti di spirito attraverso
   un'indiscrezione. Generalmente essi sono noti in questa città  -Vienna
   - e si possono sentire sulla bocca di tutti. Molti di essi sono stati
   resi pubblici da Eduard Hanslick, il famoso critico musicale, nel Neue
   Freie Presse e nella sua autobiografia. Per quanto riguarda gli altri,
   faccio le mie scuse per ogni possibile distorsione, che, nel caso della
   tradizione orale, sono difficilmente evitabili., soprattutto perché
   sarebbe stato molto difficile trovarne di migliori.

   Un giorno l'attenzione del signor N. fu attratta dalla figura di uno
   scrittore che era divenuto famoso per una serie di articoli
   innegabilmente noiosi che erano apparsi sul quotidiano di Vienna. Tutti
   questi saggi avevano a che fare con i rapporti tra Napoleone I e
   l'Austria. L'autore aveva i capelli rossi. Quando il signor N. sentì
   fare il suo nome chiese: «Non è il roter Fadian [Roter significa
   «rosso», «scarlatto ». «Fadian» significa «individuo stupido». La
   terminazione «-ian» è eccezionalmente aggiunta ad un aggettivo, e dà un
   certo senso sprezzante alla parola «individuo». Così «grob» significa
   «rozzo», «volgare» e «grobian» significa «individuo volgare»: «dumm»
   significa «stupido» e «Dummian» significa «individuo stupido».
   L'aggettivo «fade» o «fad» significa, come l'equivalente francese,
   «insipido», «sciocco». Infine «Faden» significa «filo». Se si tiene
   presente tutto questo, ciò che segue sarà comprensibile.]che corre
   lungo la storia dei Napoleonidi?». Per rintracciare la tecnica di
   questo motto di spirito dobbiamo applicare ad esso un processo di
   riduzione che elimina la battuta cambiandone l'espressione e
   reintroduce al suo posto il significato originale completo, che si può
   sempre indovinare con certezza quando la facezia è valida.

   Il motto di spirito del signor N. sul «roter Fadian» deriva da due
   componenti, un giudizio sprezzante sullo scrittore ed il ricordo della
   famosa similitudine con cui Goethe presenta i brani intitolati «Dal
   Diario di Ottilia » nel Wahlver-wandtschaften («Siamo al corrente di un
   uso caratteristico nella marina inglese. Ogni fune nella flotta del re,
   dalla più resistente alla più sottile, è tessuta in modo tale, che un
   roter Faden (filo rosso) corre per tutta la sua lunghezza. Esso non può
   essere tolto se non si disfa tutta la fune, e prova che anche la più
   piccola parte di essa è proprietà della corona. Proprio nello stesso
   modo un filo continuo di affetto e di fiducia corre nelle pagine del
   Diario di Ottilia, collegando le varie parti e caratterizzando
   l'insieme»). Una critica di cattivo gusto sarebbe stata. «Così, questa
   è la persona che non fa altro che scrivere e riscrivere storie noiose
   su Napoleone in Austria!». Ma un'osservazione simile non è affatto un
   motto di spirito. E neppure la graziosa analogia di Goethe è un motto
   di spirito, e certamente non è stata studiata allo scopo di far ridere.
   Solo quando i due elementi vengono connessi l'uno con l'altro e
   sottoposti al processo di condensazione e fusione, nasce il motto di
   spirito, ed un motto di spirito di prim'ordine (È appena necessario
   sottolineare come questa piccola osservazione, che può essere sempre
   fatta, concordi ben poco con l'asserzione che un motto di  spirito sia
   un  giudizio scherzoso.). Il legame tra il giudizio sprezzante sullo
   storico noioso e la fine analogia del Wahlverwandtschaften deve essere
   nato in un modo meno semplice che in molti casi simili.

   Cercherò di spiegare come si svolsero effettivamente le cose nella sua
   costruzione. Primo, l'elemento della costante ricorrenza dello stesso
   tema risveglia nel signor N. il vago ricordo del noto passaggio del
   Wahlverwandtschaften, che di solito è riportato in modo sbagliato:
   «Corre come un roter Faden (filo rosso)». II roter Faden ha esercitato
   un'influenza che ha modificato il significato della prima frase, grazie
   alla circostanza fortunata che anche la persona attaccata era rot
   (rossa), vale a dire aveva i capelli rossi. Si deve dunque intendere:
   «Così è quella persona rossa che scrive storie noiose su Napoleone!».
   Ed ora comincia il processo che attua la condensazione delle due parti.
   Sotto la sua pressione, che ha trovato il fulcro principale
   nell'identità dell'elemento rot, il «noioso» è stato assimilato dal
   Faden (filo) e cambiato in Fad (sciocco); dopodiché le due componenti
   si sono potute fondere insieme nel testo reale del motto di spirito,
   nel quale, in questo caso, la citazione ha quasi una parte maggiore del
   giudizio denigratorio, che era indubbiamente presente da solo
   all'inizio.

   È dunque quest'individuo rosso che scrive quelle sciocchezze (fade) su
   Napoleone?

   Corre dappertutto il           rosso
   filo             (Faden)

   Non è il                           rosso
   idiota           (Fadian)

   che corre lungo la storia dei Napoleonidi?

   In uno dei capitoli seguenti dove analizzerò questo motto secondo
   criteri diversi da quello puramente formale, darò di questa
   interpretazione una giustificazione, ma anche una correzione; quali che
   siano i dubbi che possono sorgere al riguardo, è tuttavia indiscutibile
   che sia avvenuta una condensazione. Il risultato della condensazione è,
   da un lato, ancora una volta, una notevole abbreviazione, ma da un
   altro, al posto di una sorprendente parola composta, c'è una
   compenetrazione degli elementi delle due componenti. È vero che roter
   Fadian potrebbe esistere anche come semplice ingiuria; ma nel nostro
   esempio è senz'altro il risultato di una condensazione.

   Se a questo punto un lettore si indignasse per il modo in cui trattiamo
   il motto di spirito, metodo che minaccia di rovinare il piacere che
   trova in esso senza gettare alcuna luce sulla sorgente di questo
   piacere, lo pregherei di pazientare un momento. Per ora stiamo
   trattando solo della tecnica del motto di spirito; ed anche la
   chiarificazione di questo lato promette interessanti risultati, se la
   condurremo avanti sino al punto necessario.

   L'analisi dell'ultimo esempio ci ha preparato a scoprire che, se avremo
   a che fare con il processo di condensazione in altri esempi, ciò che
   sostituisce quello che viene soppresso può essere non solo una
   struttura composta, ma anche una diversa alterazione della forma
   espressiva. Vediamo che può esistere questo diverso tipo di
   sostituzione da un altro esempio del signor N.

   « Camminavo con lui tète-à-bète». Non c'è nulla di più facile della
   riduzione di questo motto di spirito. Chiaramente può significare solo:
   « Camminavo con lui tète-à-tète, e X è una stupida bestia».

   Non c'è nulla di divertente in questa frase. Si potrebbe mettere
   insieme: « Camminavo con quella stupida bestia tète-à-tète», e neppure
   questo è un motto di spirito. Il motto di spirito nasce solo se si
   elimina la «stupida bestia», e, per sostituirla si cambia la «t» di una
   «tète» in una «b». Con questa leggera modifica anche il termine
   «bestia», soppresso, ha trovato modo di esprimersi. La tecnica di
   questo tipo di motto di spinto può essere definita « condensazione
   accompagnata da una leggera modifica», e nasce il sospetto che più sarà
   leggera la modifica (sostitutiva), migliore sarà il motto di spirito.

   La tecnica di un altro motto di spirito è simile, sebbene non priva di
   qualche complicazione. Parlando di qualcuno degno di molte lodi, ma sul
   conto del quale si poteva trovare molto da ridire, il signor N.
   osservò: «Sì, la vanità è uno dei suoi quattro talloni di Achille»
   (Questo gioco di parole è stato coniato da Heine con riferimento al
   poeta Alfred de Musset.). In questo caso la leggera modifica consiste
   nel fatto che, invece dell'unico tallone d'Achille che deve aver
   posseduto l'eroe, qui si tratta di quattro. Quattro talloni? Ma solo un
   animale ha quattro talloni! Così i due concetti che sono riuniti nel
   motto di spirito sono i seguenti: «A parte la sua vanità, Y è un uomo
   notevole; comunque a me non piace, - è più una bestia che un uomo» (Uno
   dei punti difficili nella tecnica di questo motto di spirito sta nel
   fatto che la modifica grazie alla quale l'insulto omesso viene
   sostituito, deve essere considerata come un'allusione a quest'ultimo,
   poiché conduce ad esso, attraverso un processo deduttivo. Quanto a un
   altro fattore che viene qui a complicare tale tecnica, si veda più
   oltre a pag.  110.).

   Mi capitò di sentire un altro motto di spirito (simile, ma molto più
   semplice) in statu nascedii in un circolo familiare. Di due fratelli
   che andavano a scuola, uno era un eccellente scolaro, l'altro niente
   affatto. Ora, una volta accadde che anche il ragazzo esemplare facesse
   fiasco nelle sue lezioni. La madre parlò del fatto manifestando il suo
   timore che questo fosse l'inizio di un definitivo cambiamento; allora,
   il ragazzo, che fino a quel momento era stato eclissato dal fratello,
   prese l'occasione al volo: «Sì -, disse, - Karl sta per tornare
   indietro a quattro zampe».

   In questo caso la modifica sta in una breve aggiunta all'affermazione
   che anche lui pensava che l'altro ragazzo stesse tornando indietro. Ma
   questa modifica ha rappresentato e sostituito un'appassionata difesa
   del proprio interesse: «Non dovete pensare che egli sia tanto più
   intelligente di me solo perché va meglio a scuola. Dopo tutto è solo
   uno stupido asino, vale a dire, molto più stupido di me».

   Un altro esempio molto noto del signor N. offre un chiaro esempio di
   condensazione con leggera modifica. Egli osservò a proposito di un
   personaggio della vita pubblica: «Ha un grande futuro dietro di sé».
   L'uomo al quale era diretta l'arguzia era abbastanza giovane, e
   sembrava destinato per nascita, educazione e qualità personali, ad
   avere un grande successo in futuro alla guida di un importante partito
   fino, forse, ad arrivare a capo del governo. Ma i tempi cambiarono; non
   fu più possibile ammettere il partito al governo, e naturalmente si
   poteva prevedere che l'uomo che sembrava predestinato ad esserne il
   leader sarebbe finito male. La versione più breve con la quale si
   potrebbe sostituire il motto di spirito suona, ridotta: «L'uomo ha
   avuto di fronte a sé un grande futuro, ma non l'ha avuto a lungo». Al
   posto di «avuto» e della seconda proposizione, c'è stato semplicemente
   il piccolo cambiamento compiuto nella proposizione principale
   sostituendo «di fronte» con il suo contrario «dietro» (C'è un altro
   fattore che agisce nella tecnica di questo motto di spirito di cui
   rimando la discussione. Riguarda la natura reale della modifica -
   rappresentazione attraverso l'opposto oppure attraverso qualcosa che è
   assurdo. Non c'è nulla che impedisce alla tecnica del motto di spirito
   di usare simultaneamente diversi metodi; ma qui dobbiamo affrontarli
   uno alla volta.).

   Il signor N. usa una modifica quasi eguale nel caso di un gentiluomo
   che diventò Ministro dell'Agricoltura senza alcun altro merito se non
   quello di essere egli stesso un agricoltore. L'opinione pubblica ebbe
   modo di riconoscere che era la persona meno qualificata per occupare
   quel posto. Quando ebbe dato le dimissioni e si fu ritirato nella sua
   fattoria, il signor N. disse di lui: « Come Cincinnato, è tornato al
   suo posto davanti all'aratro». Però il Romano, che era stato chiamato
   anch'egli ad un alto incarico provenendo dall'aratro, ritornò al suo
   posto dietro all'aratro. Chi cammina davanti all'aratro, oggi come
   allora, è solo il bue.

   Karl Kraus fu l'autore di un'altra ben riuscita condensazione con una
   leggera modifica. Egli scrisse di un certo giornalista di una rivista
   scandalistica che si era recato in uno Stato balcanico con
   l’Orienterpresszug. Non c'è dubbio che questa parola ne riunisca altre
   due: «Orientexpresszug (Orient Express)» e «Erpressung (ricatto)». Nel
   contesto, l'elemento «Erpressung» emerge solo come una modifica di
   «Orientexpresszug» - parola richiesta dal verbo (si era recato). Questo
   motto di spirito, che si presenta come un errore di stampa, ha anche un
   altro punto di interesse per noi.

   Sarebbe facile ampliare ancora tale serie di esempi, ma non penso ne
   servano altri per permettermi di cogliere chiaramente le
   caratteristiche della tecnica in questo secondo gruppo della
   condensazione con modifica. Se paragoniamo il secondo gruppo con il
   primo, la cui tecnica consisteva nella condensazione con formazione di
   parole composte, ci accorgeremo facilmente che la differenza
   sussistente tra loro non è essenziale, e che i limiti sono incerti. Sia
   la formazione di parole composte che le modifiche sono subordinate al
   concetto di sostituzione; e, se facciamo attenzione, possiamo anche
   considerare la formazione di una parola composta come la modifica di
   una parola base attuata a opera di un secondo elemento.

   2.

   A questo punto possiamo fermarci un momento e chiederci con quale
   fattore rivelato dalla letteratura sull'argomento coincida interamente
   od in parte la prima scoperta che abbiamo fatto. Evidentemente con il
   fattore della brevità, che Jean Paul descrive come «l'anima
   dell'arguzia». Ma la brevità non è un'arguzia in sé, altrimenti ogni
   osservazione laconica sarebbe un motto di spirito. La brevità del motto
   di spirito deve essere di un genere particolare. Bisogna ricordare che
   Lipps ha cercato di descrivere questa particolare brevità dei motti di
   spirito con maggior precisione. La nostra ricerca aggiunge qualcosa e
   dimostra che la brevità dei motti di spirito è spesso il risultato di
   un particolare processo che ha lasciato dietro di sé, nell'enunciare la
   battuta, una seconda traccia, cioè la formazione sostitutiva. Usando il
   sistema della riduzione, che mira ad annullare il caratteristico
   processo di condensazione, scopriamo anche, però, che il motto di
   spirito dipende interamente dall'espressione verbale che si è creata
   con il processo di condensazione. Adesso naturalmente tutto il nostro
   interesse si volge a questo singolare processo, che fino ad ora è stato
   studiato molto poco. E non possiamo ancora capire come tutto il valore
   d'un motto di spirito, la quantità di piacere che esso ci offre, possa
   nascere da quel processo.

   Processi simili a quelli descritti qui come tecnica dei motti di
   spirito sono già noti in altri campi dell'attività mentale? Esistono in
   un campo solo ed apparentemente molto lontano. Nel 1900 ho pubblicato
   un libro che, come dice il suo titolo (L'Interpretazione dei Sogni),
   cercava di chiarire tutto ciò che vi è di confuso nei sogni e di
   dimostrare che essi derivano dall'attività psichica normale. Ebbi modo
   in quell'opera di mettere in evidenza il contrasto esistente tra il
   contenuto onirico manifesto, che è spesso strano, ed i pensieri onirici
   latenti, ma perfettamente logici, dai quali il sogno deriva; e
   cominciai ad interessarmi dei processi che fanno nascere il sogno dai
   pensieri onirici latenti, come pure delle forze psichiche che
   intervengono in questa trasformazione. Ho definito come meccanismo del
   sogno l'insieme dei processi che collaborano a questa trasformazione;
   ed ho descritto come facente parte di questo meccanismo del sogno un
   processo di condensazione che mostra una grande somiglianza con quello
   che si incontra nella tecnica dei motti di spirito - che, come l'altro,
   porta ad un'abbreviazione, e crea delle strutture sostitutive dello
   stesso tipo. Tutti, ripensando ai propri sogni, ricorderanno immagini
   miste, nelle quali si fondono le persone e le cose che emergono in
   essi; anzi, il sogno costruisce anche formazioni miste di parole che
   l'analisi riesce a scomporre. (Per esempio, Autodidasker — Autodidakt +
   Lasker). In altre occasioni, molto più spesso, in effetti, ad essere
   create dal meccanismo della condensazione nei sogni non sono delle
   strutture composte, ma delle immagini che somigliano perfettamente ad
   una cosa o ad una persona, a parte un'aggiunta o un'alterazione
   derivate da un'altra sorgente - cioè modificazioni, proprio come nel
   caso del motto di spirito del signor N. Non c'è dubbio che in entrambi
   i casi ci troviamo di fronte allo stesso processo psichico, che
   possiamo riconoscere dall'identità dei risultati. Un'analogia cosi
   completa tra la tecnica del motto di spirito e il lavoro onirico
   accrescerà indubbiamente il nostro interesse per la prima e farà
   sorgere in noi l'aspettativa che il loro paragone ci possa aiutare a
   gettare una luce sul mondo del motto di spirito. Ma ci tratterremo
   dall'occuparci di questo, perché dobbiamo tenere presente  che
   abbiamo  studiato la  tecnica  di  pochissimi   motti  di spirito, di
   modo che non possiamo dire se l'analogia, alla quale vorremmo
   affidarci, si manterrà. Perciò ci allontaneremo dal paragone con il
   sogno e torneremo alla tecnica del motto di spirito, lasciando quindi
   in sospeso per il momento la conclusione della nostra inchiesta, che
   forse riprenderemo nuovamente più avanti.

   3.

   Il primo compito che ora ci spetta è quello di sapere se il processo di
   condensazione con la formazione sostitutiva avviene in ogni motto di
   spirito, e deve quindi essere considerato una caratteristica generale
   del motto di spirito.

   A questo punto riferirò un motto di spirito che mi è rimasto in mente a
   causa delle circostanze particolari nelle quali l'ho ascoltato. Uno
   degli insegnanti più importanti della mia gioventù, che avevamo sempre
   considerato incapace di apprezzare un motto di spirito ed al quale non
   avevamo mai sentito dire una battuta, entrò un giorno in Istituto
   ridendo, e, meglio disposto del solito, ci spiegò che cosa lo aveva
   messo così di buon umore. «Ho appena letto un eccellente motto di
   spirito», disse. «Un giovane che era parente del grande Jean-Jacques
   Rousseau, e ne portava anche il cognome, fu presentato in un salotto di
   Parigi. Aveva, inoltre, i capelli rossi. Egli si comportò così
   goffamente, che la sua ospite si rivolse con espressione critica al
   signore che l'aveva presentato: " Vous m'avez fait connaitre un jeune
   homme roux et sot, mais non pas un Rousseau" [«Mi avete presentato un
   uomo rosso (di capelli) e sciocco non un Rousseau». Dove Roux-sot si
   pronuncia esattamente come Rousseau]. E rise di nuovo.»

   Questo motto di spirito sarebbe stato classificato dagli esperti tra i
   «motti fonici» e come un «motto fonico» della peggior specie, perché
   basato su un gioco di parole fatto su un nome proprio, simile, per
   esempio, al motto di spirito che si trova nella predica del monaco
   Cappuccino in L'accampamento di Wallenstein, che, come si sa, è creato
   sullo stile di Abraham da Santa Chiara  [Il   frate   cappuccino,
   che   ha   una   lunga   battuta   all'inizio   della scena ottava del
   dramma  sopra  citato,  si  esprime con citazioni  latine tratte dalla
   Vulgata e con altre frasi prese dalle Prediche dì Abraham da Santa
   Chiara. Le opere di questo curioso scrittore austriaco (1644-1709)
   erano state inviate a Schiller da Goethe nell'agosto del 1797. Lo
   stesso personaggio e la stessa battuta si ritrovano, pressoché
   identici, anche nel libretto dell'opera verdiana La forza del destino
   (1862), tratto da F. M. Piave dal dramma Don Alvaro, di Angel de
   Saavedra, duca di Rivas (1791-1865).]

   Lasst sich kennen den Wallenstein ^ (Soltanto più avanti potremo vedere
   che questo motto [quello su Rousseau]  merita  maggiore apprezzamento a
   causa d'un  altro fattore)

    ja freilich ist er uns alien cin Stein

      des Anstosses und Argernisses.

   [«Si fa chiamare la pietra del Vallo:

       certo per tutti noi è una "pietra"

      ma dello scandalo e di tutti gli oltraggi.»

   Qual è la tecnica di questo motto di spirito? Vediamo subito che la
   caratteristica che speravamo di poter determinare come universale è
   assente in questo nuovo esempio. In questo caso non c'è omissione, ed a
   mala pena abbreviazione. La signora stessa dice chiaro e tondo nel
   motto di spirito, quasi tutto quello che ci si potrebbe aspettare dal
   suo pensiero. «Avete fatto nascere in me la speranza di conoscere un
   parente di Jean-Jacques Rousseau - forse potevo pensare a una parentela
   spirituale - ed eccolo: un giovanotto con i capelli rossi e sciocco, un
   roux sot». È vero che ho potuto compiere un'interpolazione; ma questo
   tentativo di riduzione non ha eliminato il motto di spirito. Esso
   resta, e dipende dall'identità di suono tra le parole rousseau-roux
   sot. È così provato che la condensazione con formazione sostitutiva non
   ha nulla a che fare con la realizzazione di questo motto di spirito.

   Che cos'altro c'è? Nuovi tentativi di riduzione mi insegnano che il
   motto di spirito resiste fintantoché il nome Rousseau non viene
   sostituito con un altro. Se, per esempio, metto Racine al suo posto, la
   critica della signora, che può restare valida come prima, perde ogni
   aspetto di arguzia. Adesso so dove debbo cercare per trovare la tecnica
   di questo motto di spirito, sebbene esiti ancora a formularla. Farò una
   prova: la tecnica di questo motto di spirito sta nel fatto che una
   parola, sempre la stessa, appare in esso usata in due modi diversi; una
   volta intera, e poi ancora divisa in sillabe come una sciarada.

   Posso fare alcuni esempi che seguono una tecnica identica.

   Si dice che una signora si vendicò di un'osservazione poco gentile di
   Napoleone I con un'arguzia basata sulla stessa tecnica del doppio uso
   di una parola. Ad un ballo di corte, egli le disse, puntando sul fatto
   che il suo cavaliere aveva aspetto e modi di un uomo di campagna:
   «Tutti gli italiani danzano così male?». La risposta pronta ed arguta
   di lei fu: «Non tutti, ma buona parte».

   Una volta, quando l'Antigone  veniva ancora rappresentata a Berlino, i
   critici si lamentarono che alla messa in scena mancava un vero
   carattere di antichità. L'arguzia berlinese fece sua la critica nelle
   seguenti parole:   «Antik? oh, nee»  [«Antico? Oh, no». Le parole, in
   dialetto berlinese, hanno la stessa   pronuncia   di   Antigone.].

   Un motto di spirito analogo è di casa nei circoli medici. Se uno chiede
   ad un giovane paziente se ha mai avuto a che fare con la masturbazione,
   la risposta sarà di sicuro: «O na, nie!»  [«Oh, no, mai!». Onanie
   (onanismo), è la parola comune in Germania per «masturbazione».].

   In tutti questi esempi, che dovrebbero bastare per questa specie,
   notiamo la stessa tecnica: in ognuno di essi un nome è usato due volte,
   una volta intero e l'altra scomposto in sillabe, che, separate a questo
   modo, hanno un altro significato. (La buona qualità di questi motti di
   spirito dipende dall'impiego contemporaneo di un altro mezzo tecnico
   d'ordine assai superiore. A questo punto vorrei richiamare l'attenzione
   sul legame che esiste tra motti di spirito ed indovinelli. Il filosofo
   Brentano creòun tipo di gioco enigmistico in cui di un piccolo numero
   di sillabe, bisognava indovinare quali, riunite in parole, avevano un
   significato differente a seconda del modo con cui venivano raggruppate.
   Per esempio: [... liess mich das Platanenblatt ahnen [La foglia di un
   platano (platanenblatt) mi fa pensare (ahnen)], dove Platanen e blatt
   ahnen si pronunciano nello stesso modo e costituivano nell'indovinello
   la parte che doveva essere risolta e che era indicata solamente da
   lettere simboliche, che sottolineavano un vuoto da riempire: «..Hess
   mich das daldaldal-dal daldal. Oppure: wie du dem Inder hast
   verschrieben, in der Hast verschrieben? (quando scrivi una ricetta per
   un Indiano, nella fretta fai un errore di penna?), dove Inder hast (per
   un Indiano) e in der hast (nella fretta) si pronunciano allo stesso
   modo. [Anche qui] le sillabe che dovevano essere indovinate erano
   sostituite dal monosillabo riempitivo dal ripetuto tante volte quante
   sono le sillabe da indovinare. Un collega del filosofo si prese una
   simpatica rivincita su di lui quando venne a conoscenza del suo
   fidanzamento in età matura. Chiese:   «Daldaldal daldaldal?» -
   «Brentano bennt-a-no?». («Brentano - brucia ancora?»). Qual è la
   differenza tra questi enigmi [detti «frase doppia»] ed i motti di
   spirito che troviamo più sopra? Nei primi la tecnica è fornita
   anticipatamente e bisogna scoprire le parole; mentre nei motti il testo
   è comunicato e la tecnica resta da scoprire.)

   L'uso molteplice della stessa parola, una volta impiegata intera ed
   un'altra in sillabe, è il primo esempio che abbiamo incontrato di una
   tecnica diversa da quella della condensazione. Ma la profusione di
   esempi che abbiamo incontrato deve bastare a convincerci, dopo una
   breve riflessione, che la tecnica appena scoperta non si limita ad
   usare questo metodo. Ci sono molti modi - è quasi impossibile stabilire
   quanti -per usare la stessa parola o lo stesso materiale linguistico in
   diversi sensi nella stessa frase. Tutte queste possibilità vanno
   considerate come strumenti tecnici di costruzione di un motto di
   spirito? Sembra che sia così. E gli esempi di motti di spirito che
   seguono sembrano provarlo.

   Per prima cosa, si può prendere lo stesso materiale verbale ed alterare
   semplicemente la sua disposizione. Più leggera è l'alterazione - se è
   troppo forte si ha l'impressione che qualcosa di diverso sia detto con
   le stesse parole - e migliore è il motto di spirito.

   Daniel Spitzer cita quest'esempio (D. Spitzer, Wiener Spaziergänge I,
   in Gesammelte Werke, I, Monaco, 1912, p. 280)

   «Il signore e la signora X vivono in un lusso evidente. Qualcuno pensa
   che il marito abbia guadagnato molto e abbia quindi potuto adagiarsi un
   poco; altri pensano che la moglie si sia " adagiata " un poco e quindi
   abbia potuto guadagnare molto».

   Arguzia ingegnosa e realmente diabolica! Ed ottenuta con una tale
   economia di mezzi! Guadagnare molto, adagiarsi un poco, "adagiarsi" un
   poco, guadagnare molto. Solo l'inversione di queste due frasi distingue
   ciò che viene detto del marito  da  ciò  che viene  insinuato  sul
   conto  della  moglie.

   Anche in questo caso però questa non è tutta la tecnica del motto di
   spirito.

   Un vasto campo d'azione è lasciato alla tecnica dei motti di spirito se
   facciamo rientrare nella categoria «di impiego molteplice dello stesso
   materiale» anche i casi nei quali la parola (o le parole) in cui
   consiste l'arguzia viene usata, la prima volta inalterata e la seconda
   con una leggera modifica.

   A  questo  proposito esiste  un  altro  motto  di  spirito  del signor
   N.: egli sentì un signore, anche lui ebreo, fare un'osservazione
   antipatica sul carattere degli ebrei. «Signor Hofrat», disse,
   «conoscevo bene il vostro antesemitismo; ma mi giunge nuovo il vostro
   antisemitismo».

   In questo caso è alterata una sola lettera, e, questa modifica si
   noterebbe ben poco se si pronunciasse la frase senza marcare
   l'intenzione polemica. Questo esempio ci ricorda altre modifiche con
   cui il signor N. realizza i suor motti di spirito, ma la differenza è
   che in questo caso non c'è condensazione; ogni cosa che va detta è
   detta nel motto di spirito: «So che prima anche voi eravate un Ebreo;
   quindi sono sorpreso che voi parliate male degli Ebrei ».

   Un esempio ammirevole di motto di spirito con una modifica di questo
   genere è la ormai nota affermazione: «Traduttore-traditore!». La
   somiglianza, che raggiunge quasi l'identità, descrive in modo
   stupefacente la necessità che spinge il traduttore al crimine contro
   l'originale^ (Una modificazione analoga è citata da Brill: Amantes,
   amentes (gli  amanti sono dementi)).

   La varietà delle leggere modifiche in arguzie di questo tipo è tale,
   che nessuna di esse somiglia esattamente ad un'altra.

   Ed ecco un motto di spirito che pare sia nato durante un esame di
   giurisprudenza. Il candidato doveva tradurre un passaggio nel Corpus
   Juris: «Labeo ait... Io cado egli dice». «Tu cadi (Tu sbagli), io
   dico», rispose l'esaminatore e l'esame finì. Chiunque confonda il nome
   del grande giurista con una forma verbale, e per di più sbagliata, non
   è degno di miglior sorte ([Il candidato avrebbe dovuto tradurre: «Labeo
   dice...», poiché Labeo è un noto giurista romano (50 a.C. - 18 d.C), e
   non andava confuso con labeor, che significa appunto «Io cado».]). Ma
   l'arguzia sta nel fatto che quasi le stesse parole che hanno provato
   l'ignoranza del candidato sono state usate dall'esaminatore per
   pronunciare la condanna. Inoltre questo motto di spirito è un esempio
   di «risposta pronta ed arguta», la cui tecnica, come vedremo, non
   differisce molto da quella che stiamo illustrando.

   Le parole sono un materiale plastico con cui si può fare ogni genere di
   cose. Ci sono parole che hanno perso il loro significato originale
   perché sono state usate in un modo particolare e che lo riacquistano se
   vengono usate in un altro contesto. Un motto di spirito di Lichtenberg
   sceglie accuratamente le circostanze nelle quali delle parole, il cui
   significato è generalmente attenuato, sono costrette ad assumere
   nuovamente il loro vero senso.

   «" Come vai? [Letteralmente:   «Come cammini»] chiede il cieco allo
   zoppo. " Come vedi ", risponde lo zoppo al cieco».

   In tedesco ci sono anche delle parole che possono essere usate in
   diversi sensi a seconda che siano prese in accezione «piena» o «vuota».
   Infatti ci possono essere due differenti derivati dalla stessa radice,
   uno dei quali è stato sviluppato in una parola con un significato
   completo e l'altro in una sillaba finale o suffisso approssimato.
   Tuttavia entrambi vengono pronunciati allo stesso modo. L'omofonia tra
   una parola completa ed una sillaba può anche essere una circostanza
   fortunata. In entrambi i casi la tecnica del motto di spirito può
   sfruttare questi apporti del materiale linguistico.

   Per esempio un motto di spirito attribuito a Schleiermacher è molto
   importante per noi in quanto è un esempio perfetto di questi strumenti
   tecnici: «La Eifersucht (gelosia) è una Leidenschaft (passione) che mit
   Eifer sucht (cerca con ardore) ciò che Leiden schafft (fa soffrire)».

   Ritroviamo senz'altro in questo esempio la natura del motto di spirito,
   sebbene non si tratti di un'arguzia particolarmente d'effetto. In
   questo caso sono assenti moltissimi fattori, che potevano sviarci
   nell'analisi degli altri motti di spirito, fintantoché abbiamo
   esaminato ognuno di questi fattori separatamente. Il concetto espresso
   nella frase è senza valore; la definizione che dà della gelosia è
   decisamente insoddisfacente. Non c'è traccia di «senso nell'assurdo »,
   di «significato nascosto» o di «stupore ed illuminazione». Anche con la
   migliore buona volontà non si riuscirà a trovarvi un «contrasto di
   rappresentazione»: è anche molto difficile trovare un contrasto tra le
   parole ed il loro reale significato. Non c'è segno di abbreviazioni; al
   contrario, l'enunciazione dà un'impressione di prolissità. E tuttavia
   si tratta di un motto di spirito, e per di più perfetto. Insomma, la
   sola caratteristica che colpisce è quella in assenza della quale il
   motto di spirito scompare: il fatto che qui le stesse parole sono usate
   in modi diversi. Perciò possiamo scegliere se includere questo motto di
   spirito nella sottoclasse di quelli in cui le parole vengono impiegate
   prima complete e poi spezzate (es. Rousseau o Antigone), o nella
   sottoclasse in cui la molteplicità dei significati è data dal senso
   pieno o approssimativo delle componenti verbali. A parte questo,
   bisogna notare soltanto unaltro fatto degno di interesse dal punto di
   vista della tecnica del motto di spirito. Troviamo che qui si è
   stabilito un insolito stato di cose: si è creata una specie di
   «unificazione» in quanto «Eifersucht» (gelosia) è definita dal suo
   stesso nome - per mezzo di se stessa, si può dire. Anche questa, come
   vedremo, è una tecnica del motto di spirito. Questi due fattori,
   comunque, devono bastare di per se stessi per dare ad un'osservazione
   il carattere di motto di spirito.

   Se poi ci inoltriamo sempre più nella varietà di forme del «molteplice
   impiego» della stessa parola, ci accorgiamo subito di avere di fronte a
   noi degli esempi di « doppiosenso» o di «giochi di parole» - forme che
   per molto tempo sono state considerate dai più come tecniche del motto
   di spirito. Perché ci siamo presi il disturbo di scoprire di nuovo
   quello che avremmo potuto dedurre dalla più superficiale trattazione
   sui motti di spirito? Tanto per cominciare, possiamo dire per
   giustificarci che siamo riusciti a portare alla luce un altro aspetto
   dello stesso fenomeno di espressione linguistica. Quello che secondo
   altri autorevoli studiosi fa del carattere dei motti di spirito una
   specie di «gioco », è stato classificato da noi sotto la categoria di
   «molteplice impiego».

   I seguenti casi di impiego molteplice, che possono anche essere riuniti
   sotto il nome di « doppiosenso», formando un nuovo gruppo, possono
   venire facilmente divisi in sottoclassi, che non possono essere
   separate l'una dall'altra da distinzioni essenziali più di quanto possa
   esserlo questo terzo gruppo nel suo insieme dal secondo.

   Troviamo anzi tutto:

   a. Casi di doppiosenso di un nome o di una cosa da esso designata. Per
   esempio: «Scarica della tua presenza la compagnia, Pistola! ».

   « Più Holf (corteggiamento) che Freiung (matrimonio) » disse un arguto
   viennese di alcune graziose ragazze che erano state ammirate per
   diversi anni ma non avevano mai trovato un marito. Holf e Freiung sono
   i nomi di due quartieri vicini al centro di Vienna.

   « Non è il vile Macbeth che regna qui ad Amburgo; il sovrano è Banco».

   Quando non si può far uso del nome (potremmo forse dire «abuso»)
   lasciandolo inalterato, gli si può dare un doppio senso compiendo una
   delle leggere modifiche che ci sono familiari.

   «Perché», fu chiesto in tempi ormai passati, «i Francesi hanno
   rifiutato il Lohengrin?». «A causa di Elsa». (Elsa's wegen si pronuncia
   esattamente come Elsass wegen, che significa «A causa dell'Alsazia»).

   b. Doppio senso derivante dal significato letterale e metaforico di una
   parola. Questa è una delle sorgenti più ricche per la tecnica del motto
   di spirito. Citerò un solo esempio: un amico medico molto noto per le
   sue battute disse un giorno al drammaturgo Arthur Schnitzler: «Non sono
   sorpreso che tu sia diventato un grande scrittore. Dopo tutto anche tuo
   padre metteva i suoi contemporanei di fronte allo specchio». Lo
   specchio tenuto in mano dal padre del drammaturgo, il famoso Dr.
   Schnitzler, era un laringoscopio. [Lo strumento (in tedesco
   Kehlkopf-spiegel, specchio della laringe) era stato inventato proprio
   da Schnitzler padre.]

   Una notissima battuta di Amleto ci dice che lo scopo di una commedia e
   quindi anche di chi la crea è «di possedere l'essenza della natura come
   in uno specchio; di mostrare alla virtù il suo vero volto, di
   disprezzarne l'idea immaginifica, e di rendere la vera età ed il corpo
   del tempo nella loro reale consistenza».

   c. Reale doppiosenso, o gioco di parole. Questo può essere considerato
   il caso ideale di «impiego molteplice». In questo caso non si fa
   violenza alla parola; essa non viene divisa in sillabe separate, non
   viene sottoposta ad alcuna modifica, non deve essere trasferita dalla
   sfera a cui appartiene (la sfera dei nomi propri, per esempio) ad
   un'altra. Soltanto grazie a quello che è, ed alla posizione che ha
   nella frase, è capace, in base a determinate circostanze, di esprimere
   due significati differenti. Abbiamo a nostra disposizione molti esempi
   di questo tipo.

   Uno dei primi provvedimenti presi da Napoleone III quando ottenne il
   potere fu di impadronirsi dei beni degli Orleans. In quel periodo era
   di moda il seguente eccellente gioco di parole: «C'est le premier voi
   de l'aigle». (È il primo volo dell'aquila): voi significa «volo» ma
   anche «furto» ( FISCHER,   Op.   Cit.,   p.   80)

   Luigi XV volle mettere alla prova lo spirito di un suo cortigiano, del
   cui talento gli avevano parlato. Alla prima occasione ordinò al
   gentiluomo di creare un motto di spirito che avesse come «sujet»
   (soggetto) lui, il re. Il cortigiano diede subito l'intelligente
   risposta: «Le roi n'est pas sujet». (Il re non è suddito). Sujet
   significa infatti soggetto e suddito( FISCHER,   Op.   Cit.,   p.
   80).

   Un dottore, allontanandosi dal capezzale di una signora disse al
   marito, con una stretta di mano: «Il suo aspetto non mi piace». «A me
   il suo aspetto non piace da molto tempo», si affrettò a convenire il
   marito. Naturalmente il medico si riferiva alle condizioni della
   signora; ma espresse la sua preoccupazione per la paziente con delle
   parole che il marito poteva interpretare come una conferma della
   propria avversione coniugale.

   Heine disse di una commedia satirica: «La satira non sarebbe stata così
   mordente, se l'autore avesse avuto più spesso qualcosa da mettere sotto
   i denti». Questo è più un esempio di doppiosenso letterale e metaforico
   che un vero e proprio gioco di parole. Ma che cosa ci si guadagna a
   fare una netta distinzione in questo caso?

   Un altro bell'esempio di gioco di parole è riferito da Hey-mans e Lipps
   in una forma che lo rende però inintelligibile. (Scrive lipps, op.
   cit., p. 97: «A Saphir», così ci riferisce Hey-mans, «fu chiesto da un
   ricco creditore dal quale era andato: "Sie kommen wohl um die 300
   Guide»? (Senza dubbio è venuto per i 300 fiorini?)"; ed egli rispose: "
   Nein, sie kommen um die 300 Gulden (No, lei sta per perdere i 300
   fiorini)". Nel dare questa risposta egli esprimeva quello che voleva
   dire in una forma perfettamente corretta e niente affatto insolita.
   Così stanno le cose, infatti. La risposta di Saphir, in sé, è
   perfettamente a posto. Capiamo anche quello che egli ha intenzione di
   dire — cioè che non ha intenzione di pagare il suo debito. Ma Saphir
   usa le stesse parole che sono state usate precedentemente dal suo
   creditore. D'altra parte non possiamo fare a meno di prenderle anche
   ne! senso in cui sono state usate da quest'ultimo. Ed in .quésto senso
   la risposta di Saphir finisce in fretta di avere un qualsiasi
   significato. Il creditore non sta " venendo " affatto. Né può essere
   venuto " per i 300 fiorini " — vale a dire non può essere venuto a
   portare i 300 fiorini. Inoltre, in qualità di creditore, non sta a lui
   portare, ma domandare. Se si arriva così a stabilire che le parole di
   Saphir contemporaneamente hanno un senso e ne sono prive, ne deriva una
   situazione comica». La versione che riporterò per intero nel testo, per
   amore di chiarezza, dimostra che la tecnica del motto di spirito è
   molto più semplice di quanto pensi Lipps. Saphir non è venuto a portare
   i 300 fiorini, ma a cercarli dal ricco signore. Stando a questo, la
   discussione sul «senso e assurdo» è irrilevante.)

   Non molto tempo fa scoprii la versione corretta dell'aneddoto in una
   antologia di motti di spirito che per il resto è di scarsa utilità.

   «Un giorno Saphir e Rothschild si incontrarono. Dopo aver chiacchierato
   per un po', Saphir disse: " Senta, Rothschild, i miei fondi si sono
   esauriti, potrebbe prestarmi un centinaio di ducati? ". " Benissimo! ",
   disse Rothschild, " Per me va bene, ma solo a condizione che lei
   inventi un motto di spirito ". " Va bene anche per me ", rispose
   Saphir. " D'accordo, allora, venga in ufficio da me domani ". Saphir
   apparve puntualmente. "Ah!", disse Rothschild vedendolo entrare, " Sie
   kommen um Ihre 100 Dukaten (È venuto per prendere a prestito i 100
   ducati)". "No", rispose Saphir, " Sie kommen um Ihre 100 Dukaten (Lei
   sta per perdere 100 ducati) perché io non penso di restituirglieli
   neanche prima del Giorno del Giudizio"»  [Si ricorda che sie kommen um
   significa «è venuto per...», ma anche  «sta per perdere...».]

   « Che cosa vorstellen (rappresentano o mettono avanti) queste statue?»
   chiese uno straniero a Berlino ad un nativo della città guardando una
   fila di monumenti in una piazza. «Oh, bene», fu la risposta, «la gamba
   destra o la sinistra».

   Dice Heine in Viaggio nel Harz:

   «In questo momento non ricordo tutti i nomi degli studenti, e tra i
   professori ce ne sono parecchi che ancora non hanno alcun nome».

   Forse potremo dare a noi stessi una regola per la diagnosi di questa
   differenziazione se a questo punto inseriamo un altro motto di spirito
   molto noto che si riferisce alla classe dei professori. «La differenza
   tra Professori Ordinari (ordentlich) e Professori Straordinari
   (ausserordentlich) è che gli Ordinari non fanno niente di straordinario
   e gli Straordinari non fanno niente di buono (ordentlich)».
   Naturalmente questo è un gioco di parole basato sul doppio senso delle
   parole ordentlich e ausserordentlich: cioè da un lato «all'interno» ed
   «all'esterno» dell'«or do» (personale insegnante) e dall'altro
   «efficiente» e «fuori del comune». Ma le somiglianze tra questo motto
   di spirito ed altri esaminati in precedenza ci riportano al fatto che
   qui è molto più evidente «l'Impiego molteplice» che il «doppio senso».
   In tutta la frase non sentiamo altro che la ripetizione costante di
   ordentlich, a volte

   in questa forma ed a volte modificato in senso negativo. Inoltre qui si
   ottiene anche il risultato di definire un concetto per mezzo della sua
   stessa espressione (cfr., per esempio, con Eifersucht [gelosia]), o,
   più precisamente, di definire (anche se solo in senso negativo) due
   concetti correlativi l'uno per mezzo dell'altro, il che dà origine ad
   un ingegnoso intreccio. Infine si può sottolineare qui anche l'aspetto
   di «unificazione» - la scoperta di un rapporto, tra gli elementi della
   frase, più stretto di quanto ci si sarebbe potuto aspettare dalla loro
   natura.

   Dice ancora Heine in Viaggio nel Harz: «Il sorvegliante (funzionario
   dell'università incaricato di mantenere la disciplina tra gli studenti)
   Sch(afer) mi trattava proprio come un collega, perché è anche lui uno
   scrittore, ed ha parlato spesso di me nei suoi scritti mensili; ed a
   parte questo egli mi ha "citato" spesso, e se non mi trovava a casa era
   tanto gentile da scrivere una citazione col gesso sulla porta del mio
   studio».

   Daniel Spitzer creò nelle sue Passeggiate per Vienna una laconica
   descrizione biografica, che certamente è anche un ottimo motto di
   spirito, ed appartiene a quella categoria di motti di spirito di tipo
   sociale che fiorì al tempo dell'esplosione della speculazione (in
   seguito alla guerra franco-prussiana): « Faccia di ferro, cassaforte di
   ferro, corona di ferro» (quest'ultima era una onorificenza che veniva
   riservata ai nobili o che conferiva ipso facto titolo di nobiltà).
   Notevole esempio di unificazione: era tutto di ferro! I significati
   diversi, ma non contrastanti in modo evidente, della parola «ferro»,
   rendono possibile l'impiego molteplice.

   Un altro esempio di gioco di parole può facilitare il passaggio ad una
   nuova sottospecie della tecnica del doppio senso. Lo spiritoso medico
   di cui abbiamo parlato più sopra fu l'autore di questo motto di spirito
   risalente al tempo del caso Dreyfus: «Questa ragazza è come Dreyfus:
   l'esercito non crede nella sua innocenza».

   La parola «innocenza», sul cui doppio senso è costruito il motto di
   spirito, ha il suo significato usuale in un contesto in cui significa
   l'opposto di «colpa » o «crimine»; ma nell'altro contesto ha un
   significato sessuale, il cui opposto è « esperienza sessuale». Vi sono
   numerosi esempi di doppio senso simili a questo ed in tutti l'effetto
   del motto di spirito dipende in particolare dal significato sessuale.
   Possiamo dare a questo gruppo la designazione di « sottintesi equivoci»
   (Zweideu-tigheit).

   Un esempio eccellente di «sottinteso equivoco» di questo tipo è il
   motto di spirito di Spitzer che è stato già riportato: «Secondo alcuni
   il marito ha guadagnato molto e ha quindi potuto adagiarsi un po';
   secondo altri la moglie si è adagiata un po' e quindi ha potuto
   guadagnare molto».

   Ma se noi paragoniamo questo esempio di doppio significato accompagnato
   da « sottinteso equivoco» con altri esempi, diverrà evidente una
   distinzione che ha il suo interesse da un punto di vista tecnico. Nel
   motto di spirito sull’«innocenza», ciascun significato della parola è
   ovvio quanto l'altro; infatti sarebbe difficile stabilire se sia più
   corrente e familiare il suo significato sessuale o quello non sessuale.
   Ma la cosa è diversa nell'esempio di Spitzer. In questo il significato
   più immediato delle parole sich ettvas zurückgelegt è di gran lunga
   preminente nel suo senso comune che non nel suo riferimento sessuale,
   celato e nascosto al punto che potrebbe persino sfuggire completamente
   all'ingenuo lettore. Per meglio capire prendiamo un altro esempio di
   doppio senso, nel quale non si fa alcun tentativo per nascondere il
   significato sessuale: per esempio, la descrizione di Heine del
   carattere della donna compiacente: «Ella potrebbe " rifiutare " solo la
   propria urina» [Si ricordi che abscblagen significa «rifiutare », ma
   anche «orinare».]. Sembrerebbe più un'oscenità che un motto di spirito.
   (Vedi sull'argomento Fischer, op. cit., p. 86. Egli dà il nome di
   Zweideutigkeit, che io ho usato differentemente nel testo, a battute di
   spirito con un doppio significato, nelle quali i due significati non
   sono egualmente evidenti, poiché l'uno è nascosto dall'altro. Una
   nomenclatura di questo tipo è meramente convenzionale; l'uso
   linguistico non ha ancora raggiunto un punto fermo in tali
   definizioni). Comunque, quando in un caso di doppio senso i due
   significati non sono ugualmente ovvi, questa peculiarità può essere
   presente anche nei motti di spirito che non hanno riferimenti sessuali
   - o perché un significato è più corrente dell'altro, o perché è messo
   in evidenza dalla connessione con le altre parti dell'espressione,
   (cfr., per esempio, «C'est le premier voi. de l'aigle»). Io proporrei
   di definirli tutti «doppi sensi con allusione».

   4.

   Abbiamo già fatto la conoscenza di un tal numero di tecniche di motti
   di spirito differenti che temo ci sia pericolo di perderne   l'esatta
   cognizione.   Cerchiamo,   perciò,   di   riassumerle:

   I. Condensazione:

   (a)  con formazione di parole composte;

   (b)  con modificazione.

   II. Molteplice impiego dello stesso materiale:

   (c) parole intere e loro componenti;

   (d)  in un ordine differente;

   (e)  con leggera modificazione;

   (f)  stesse parole in accezione piena e vuota.

   III. Doppio senso:

   (g)  nome proprio e significato materiale;

   (h) significato metaforico e letterale;

   (i) doppio senso vero e proprio (gioco di parole);

   (j) «sottinteso equivoco»;

   (k) doppio senso con allusione.

   Una tale varietà e numero di tecniche potrebbe confondere. L'aver
   dedicato così lungamente la nostra attenzione alla metodica tecnica del
   motto di spirito potrebbe farci provare un senso di fastidio, e ci
   potrebbe far sospettare che dopo tutto abbiamo esagerato la sua
   importanza come strada per scoprirne l'intima natura. Se soltanto
   questo legittimo sospetto non fosse contraddetto dal solo
   incontestabile fatto che il gioco di parole invariabilmente decade non
   appena facciamo a meno dell'impiego di tali tecniche nella sua forma
   espressiva! Così, nonostante tutto, siamo portati a cercare l'unità in
   questa molteplicità. Dovrebbe essere possibile ricondurre tutte queste
   tecniche a un comune accordo. Come abbiamo già detto, non è difficile
   unire il secondo ed il terzo gruppo. Il doppio senso (gioco di parole)
   si ha, in verità, soltanto nel caso ideale del molteplice uso dello
   stesso materiale. Di questi concetti, evidentemente, l'ultimo è quello
   che ne comprende di più. Gli esempi del dividere in più parti, del
   ricostruire e del riavvalersi dello stesso materiale e del suo
   molteplice impiego con un leggero cambiamento nel significato (c, d,
   e), - sebbene con qualche difficoltà - potrebbero essere riuniti
   nell'idea di doppio senso. Ma che cosa hanno in comune la tecnica che
   si riferisce al primo gruppo (condensazione con formazione di
   espressioni sostitutive) e quella degli altri due (molteplice impiego
   dello stesso materiale)?

   Ebbene, avrei pensato ad un'affinità semplicissima quanto ovvia. Il
   molteplice impiego dello stesso materiale, dopo tutto, è soltanto uno
   speciale caso di condensazione; giocare sulle parole non è altro che
   una condensazione senza formazione di espressioni sostitutive; la
   condensazione è la categoria più vasta. Tutte queste tecniche sono
   dominate da una tendenza a comprimere o, almeno, a risparmiare le
   parole. Sembrerebbe soltanto una questione di economia, come dice il
   principe Amleto: «Brevità, brevità, Orazio!».

   Osserviamo questo risparmio nei diversi esempi: «C'est le premier voi
   de l'aigle». (È il primo volo dell'aquila). Sì, ma è un volo
   ingannevole. Fortunatamente per l'esistenza di questo motto di spirito,
   voi non significa solo «volo» ma anche «furto». Non si è dunque avuta
   condensazione ed risparmio? Sicuramente. È stato risparmiato il secondo
   concetto nel suo insieme e lo si è lasciato cadere senza sostituzione.
   Il doppio senso della parola voi ha reso superflua una tale
   sostituzione; sarebbe stato egualmente giusto dire che la parola voi
   contiene in sé la sostituzione del concetto soppresso, senza che si
   siano resi necessari aggiunte o cambiamenti. Questo è il vantaggio dei
   doppi sensi.

   Un altro esempio è: «Faccia di ferro, cassaforte di ferro, corona di
   ferro». Quale straordinario risparmio se si paragona a una formulazione
   dello stesso concetto nel quale la parola «ferro» non trova posto: «Con
   l'ausilio della necessaria audacia e con la mancanza di scrupoli non è
   difficile accumulare una grande fortuna, e come premio per tali favori
   non mancherà, naturalmente, anche un titolo nobiliare».

   Condensazione, e perciò il risparmio, sono dunque evidentemente
   presenti in questi esempi. Ma dovrebbero essere presenti in ogni
   esempio. Dove si nasconde il risparmio in motti di spirito quali «
   Rousseau - roux et sot» oppure «Antigone -antik? oh nee», in cui
   notiamo per prima cosa l'assenza di condensazione e che ci hanno
   indotto per primi a individuare la tecnica dell'impiego molteplice del
   medesimo materiale?. È ben vero che in questa occasione non troveremmo
   che la condensazione sia adeguata al caso; ma se invece di questo noi
   considerassimo il concetto più alto di «risparmio» lo troveremmo senza
   difficoltà. È facile porre in rilievo quanto abbiamo economizzato nel
   caso di Rousseau, di Antigone, ecc. Dovendo esprimere una critica o
   dare forma ad un giudizio noi risparmiamo; entrambi, infatti, sono già
   contenuti nello stesso nome. Nell'esempio «Leidenschaft - Eifersucht
   (passione - gelosia)» noi ci risparmiamo la fatica di costruire
   laboriosamente una definizione: «Eifersucht, Leidenschaft -Eifer sucht
   (cerca con ardore), Leiden schafft (fa soffrire)». Dobbiamo soltanto
   incatenare le parole e così abbiamo la definizione già pronta. Il caso
   è simile in tutti gli altri esempi che, fin qui, sono stati analizzati.
   Dove il risparmio è minore, come nel gioco di parole di Saphir «Sie
   kommen um ìhre 100 Dukaten», ci si risparmia in ogni caso la necessità
   di comporre una nuova espressione per la risposta. Il risparmio non è
   molto, ma il motto di spirito poggia su questo. Il molteplice impiego
   delle stesse parole per domandare e per rispondere è certamente un
   «risparmio». Come nella battuta in cui Amleto descrive il rapido
   succedersi della morte di suo padre ed il matrimonio della madre:

   .....I pasticci dei funerali

   guarnirono, freddi, le tavole nuziali.

   Ma prima di accettare la «tendenza al risparmio» come la caratteristica
   più generale della tecnica del motto di spirito e di chiederci da dove
   provenga, che cosa significhi ed in qual modo provochi piacere,
   dobbiamo dar spazio ad una obiezione che ha ogni diritto di essere
   ascoltata. Può darsi che ogni tecnica di arguzia presenti la tendenza a
   risparmiare qualcosa nell'espressione; ma l'obiezione non è
   reversibile. Infatti non tutti i risparmi di espressione, non tutte le
   abbreviazioni, sono per questo stesso motivo anche motti di spirito.
   Abbiamo già raggiunto questa conclusione un'altra volta,
   precedentemente, quando speravamo ancora di trovare il procedimento di
   condensazione in ogni motto di spirito e sorse la legittima obiezione
   che un appunto laconico non bastava a costituire un'arguzia. Ci deve
   essere perciò una qualche forma peculiare di risparmio dalla quale
   dipende l'essenza caratteristica del motto di spirito; e finché non
   avremo scoperto la natura di questa peculiarità, il fatto di aver
   individuato l'elemento comune alle tecniche del motto di spirito non ci
   avvicinerà alla soluzione del nostro problema. Abbiamo dunque il
   coraggio di ammettere che i risparmi compiuti dalla tecnica del motto
   non ci impressionano molto! Ci ricordano, forse, il modo in cui alcune
   donne di casa economizzano quando spendono tempo e denaro per andare ad
   un mercato più lontano per acquistare verdure che lì si possono
   comperare a poche lire di meno. Che cosa guadagna l'arguzia nella sua
   tecnica? Il porre insieme poche parole nuove, che, per la maggior
   parte, sarebbero emerse senza alcuna fatica. Invece, ci dobbiamo
   sobbarcare alla fatica di individuare quell'antica parola che nasconde
   i due pensieri. In verità, spesso dobbiamo trasformare uno dei pensieri
   in una forma insolita che servirà di base per la sua combinazione con
   il secondo pensiero. Non sarebbe stato più semplice, più facile, e
   realmente più economico, l'aver espresso i due pensieri allo stesso
   modo in cui si presentavano, persino nel caso in cui ciò avrebbe
   comportato una forma di espressione non comune? E il risparmio nelle
   parole non è forse più che bilanciata dal dispendio di energie nello
   sforzo intellettuale? E chi risparmia? Chi guadagna?

   Per il momento possiamo eludere queste obiezioni se le trasferiamo
   altrove. Abbiamo realmente già scoperto tutti i tipi di tecniche di
   arguzia? Sarà certamente più prudente raccogliere nuovi esempi e
   sottoporli ad analisi.

   5.

   In effetti non abbiamo ancora considerato un vasto gruppo di motti di
   spirito - forse il più numeroso - influenzati, probabilmente, dal
   disprezzo con cui sono guardati. Sono di quella specie generalmente
   chiamata Kalauer (calembours), putts (giochi di parole) e che viene
   considerata l'infima forma di scherzo verbale, probabilmente perché è
   la più «a buon mercato» e può essere fatta con la minima fatica.

   Infatti essi richiedono pochissimo alla tecnica espressiva, proprio
   come il gioco di parole esige il massimo. Mentre in quest'ultimo i due
   significati verrebbero espressi nella stessa identica parola, che viene
   perciò detta una volta sola, per il putì è sufficiente che le due
   parole che esprimono i diversi significati si richiamino a vicenda per
   una vaga somiglianza, sia che si tratti di una somiglianza generale
   della struttura, o di un'assonanza ritmica o del fatto che hanno in
   comune le prime lettere e così via. Moltissimi esempi di questo genere,
   che vengono erroneamente definiti Klangwitze, compaiono nella predica
   del monaco cappuccino nell’ Accampamento di Wallenstein :

   Kummert sich mehr um den Krug als den Krieg,

   Wetzt lieber den Schnabel als den Sabel

   ……………….

   Frisst den Ochsen lieber als den Oxenstirn,

   ………………

   Der Rheinstrom ost worden zu einem Peistrom,

   Die Klöster sind ausgenommene Nester,

   Die Bistümer sind  verwandelt  in   Wosttümer

   ……………..

   Und alle die gesgneten deutschen Länder

   Sind verkehrt worden in Elender.

    [«(...) più di bottiglie che di battaglie si cura, inumidisce il becco
   e non lo stocco,

   …………….

   e invece di pensare ad Owenstierna

   preferisce colmare la giberna.

   Fiume di pene, s'è fatto il fiume Reno,

   i conventi son covi di serpenti,

   i vescovadi veri nidi di masnade

   ……………..

   e le terre benedette della patria tedesca

   son   sconfinata   landa   di   miseria   e   di   tresca.»]

   Una particolare capacità dei motti di spirito è quella di cambiare una
   vocale in una parola. Così Hevesi (l.   hevesi,   Almanaccando:
   Bilder  aus   Italien,   Stoccarda,   1887, p. 87) scrive di un poeta
   italiano ostile all'impero che, nonostante questo, fu costretto in
   seguito ad elogiare un imperatore tedesco in esametri: «Sebbene non sia
   riuscito a sterminare i Cäsaren (Cesari), almeno eliminò le Cäsuren
   (Cesure)».

   Al di fuori del largo numero di puns che sono a nostra disposizione,
   potrà forse essere interessante riportare un esempio decisamente
   brutto, di cui Heine è responsabile. Dopo aver finto per molto tempo
   con la sua donna di essere un principe indiano, egli getta la maschera
   e confessa: «Signora, vi ho ingannata ... non sono stato a Kalkutta
   (Calcutta) più di quanto lo sia stato il Kalkuttenbraten (pollo arrosto
   di Calcutta) che ho mangiato ieri a pranzo». L'errore in questo motto
   di spirito sta chiaramente nel fatto che le due parole simili non sono
   soltanto simili, ma realmente identiche. Il volatile che è stato
   mangiato arrosto è chiamato così perché proviene, o si suppone che
   provenga, da Calcutta.

   Fischer^ (op. cit., p. 78) ha osservato con grande attenzione questo
   tipo di motto di spirito, e tende a distinguerlo nettamente dal gioco
   di parole. «Un pun è un gioco di parole scadente, nel senso che gioca
   sulla parola non in quanto tale, ma in quanto suono». Mentre il gioco
   di parole «passa dal suono della parola alla parola stessa».

   D'altronde egli classifica i motti di spirito del tipo di famillionär,
   Antigone = antik? oh nee, ecc., tra i Klangwitze, «motti di spirito
   basati sul suono». Non vedo la necessità di seguirlo su questa strada.

   Secondo noi in un gioco di parole anche la parola è solo l'immagine del
   suono, alla quale si attribuisce un significato od un altro. Ma anche
   qui l'uso linguistico non fa una netta distinzione; e se tratta i puns
   con disprezzo ed i giochi di parole con un certo rispetto, queste
   valutazioni sembrano determinate da considerazioni diverse da quelle
   tecniche. Vale la pena di prestare attenzione alla specie di motti di
   spirito che sono detti appunto puns. C'è gente che, quando si trova in
   certi stati d'animo, può, per considerevoli periodi di tempo,
   rispondere ad ogni appunto fattogli con un pun. Uno dei miei amici, che
   è un modello di discrezione per quanto riguarda i suoi severi compiti
   scientifici, è capace di gloriarsi per questa abilità. Una volta,
   mentre stava conducendo la compagnia senza fiato su questa strada e gli
   fu espressa ammirazione per la sua capacità: «Sì», rispose «Io mi trovo
   qui auf der Ka-Lauer» (bisticcio tra auf der Lauer = in attesa e
   Kalauer = calembour). E quando gli fu chiesto di smettere egli aderì a
   condizione di essere chiamato Poeta Ka-Laurea-tus. Entrambi questi
   motti di spirito sono esempi eccellenti di condensazione con formazione
   di parole composte. («Mi trovo qui auf der lauer (in attesa) di creare
   Kalauer (calembour)».

   Ad ogni modo possiamo già dedurre dalle dispute sulle differenze tra
   puns e giochi di parole che i primi non potranno aiutarci a scoprire
   una tecnica dei motti di spirito completamente nuova. Se, nel caso dei
   puns, smettiamo di lamentare l'uso dello stesso materiale in più sensi,
   cionondimeno l'accento cade sulla riscoperta di ciò che è familiare,
   sulla corrispondenza tra le due parole che creano il pun; e per
   conseguenza i puns sono semplicemente una sottospecie del gruppo che
   raggiunge il suo scopo nel gioco di parole vero e proprio.

   6.

   Ma ci sono realmente dei motti di spirito la cui tecnica resiste
   praticamente ad ogni tentativo di riunirla a quella dei gruppi  che
   sono  stati  presi in  considerazione fino  ad  ora.

   «Si racconta che una volta Heine fosse seduto in un salotto di Parigi
   conversando con il drammaturgo Soulié, quando entrò nella stanza uno di
   quei re della finanza parigini che il popolo paragona a Mida e non
   soltanto a causa della loro ricchezza. Presto, egli fu circondato da
   una corte che lo trattava con la massima deferenza. "Guarda!" disse
   Soulié ad Heine. "Guarda in che modo il diciannovesimo secolo venera il
   Vitello d'oro!". Con uno sguardo all'oggetto di tanta ammirazione,
   Heine rispose, come per correggere: "Oh, [per me] deve essere più
   vecchio!"» (Fischer, Op. Cit., pp. 82 S.)

   Dove cercheremo la tecnica di questa eccellente battuta? In un gioco di
   parole, pensa Fischer: «In questo modo, per esempio, le parole "Vitello
   d'oro" possono significare sia Mammone che Idolatria. Nell'un caso
   l'oro è la cosa principale e nell'altro questa è rappresentata dalla
   statua dell'animale; può anche servire a caratterizzare, in termini non
   precisamente lusinghieri, chi ha grande abbondanza di denaro e poco
   cervello». Se facciamo l'esperimento di togliere l'espressione «Vitello
   d'oro», viene meno nello stesso tempo, anche il motto di spirito.
   Immaginiamo che Soulié dica: «Guarda lì! Guarda il modo in cui la gente
   si affolla intorno ad uno stupido soltanto perché è ricco!». Non c'è
   più alcun motto di spirito e la risposta di Heine diventa impossibile.

   Ma dobbiamo ricordarci che quel che ci riguarda non è la similitudine
   di Soulié - peraltro non priva di arguzia - ma la risposta di Heine,
   che è certamente ancora più spiritosa. Stando così le cose, non abbiamo
   diritto di toccare la frase sul Vitello d'oro: essa rimane come
   presupposto del motto di Heine e la nostra riduzione deve essere
   diretta soltanto alla seconda parte. Se noi sviluppiamo le parole «Oh,
   deve essere più vecchio!» possiamo sostituirle con qualcosa come: «Oh,
   non è più un vitello; è un bue adulto!». In tal modo ciò che era
   necessario per il gioco di parole di Heine era che «il Vitello d'oro»
   non fosse considerato in senso metaforico ma in senso personale e
   dovesse significare l'uomo ricco in carne e ossa. Si potrebbe perfino
   pensare che questo doppio senso fosse già presente nell'espressione di
   Soulié.

   Ma, un momento! Sembra che questa riduzione abbia abolito completamente
   il gioco di parole di Heine, lasciando però intatta la sua essenza. Il
   fatto è che Soulié dice: «Guarda in che modo il diciannovesimo secolo
   venera il Vitello d'oro!» ed Heine risponde: «Oh, non è più un vitello;
   è un bue adulto, ormai!». E in questa versione ridotta è ancor sempre
   un motto di spirito. Ma non è possibile alcun'altra riduzione del motto
   di Heine.

   È un peccato che un così bell'esempio comporti condizioni tecniche così
   complesse. Non possiamo arrivare ad alcuna chiarificazione
   dell'esempio. Così è meglio abbandonarlo e cercarne un altro nel quale
   ci pare di scoprire un'intima relazione con quello precedente.

   Prendiamo una di quelle «battute sul bagno» che hanno per argomento gli
   ebrei di Galizia e la loro avversione per i bagni. È chiaro che noi non
   pretendiamo alcuna patente di nobiltà per i nostri esempi. Non facciamo
   alcuna ricerca intorno alle loro origini, ma soltanto intorno alla loro
   efficacia. C'interessa soltanto se sono capaci di farci ridere e se
   attirano il nostro interesse teorico. Queste due domande trovano la
   migliore risposta nei motti di spirito sugli ebrei.

   Due ebrei si incontrarono nelle vicinanze delle terme. «Hai preso un
   bagno?» domanda il primo. «Perché? Ne hanno perso uno?» replica l'altro
   di rimando.

   Se qualcuno ride realmente e di cuore per un motto di spirito, costui
   non è precisamente nella migliore condizione per ricercarne la tecnica.
   Per cui nascono difficoltà nell'aprirci una strada in queste analisi.
   «È stato un equivoco comico», siamo inclini a dire. Sì, ma qual è la
   tecnica di questa battuta? Chiaramente l'uso della parola «prendere» in
   due significati. Per uno degli interlocutori prendere rappresentava un
   semplice verbo ausiliare; per l'altro era il verbo nel suo significato
   inalterato. Qui abbiamo un caso in cui la stessa parola viene usata
   insieme in accezione piena e vuota (gruppo secondo, f) Se noi
   sostituiamo all'espressione «preso un bagno», quella equivalente e più
   semplice «fatto un bagno» ecco che l'arguzia del gioco svanisce. La
   risposta non ha più alcun senso.

   Dunque il motto di spirito dipende esclusivamente dall'espressione
   «preso un bagno».

   Ed è così. Ma ciò non di meno sembra che anche in questo caso la
   riduzione sia stata applicata in modo errato. L'arguzia non sta nella
   domanda ma nella risposta - la seconda domanda: «Ne hanno perso uno?».
   E questa risposta non può essere defraudata della sua natura di arguzia
   da nessuna estensione o modificazione finché non se ne altera il
   significato. Abbiamo persino l'impressione che nella risposta del
   secondo ebreo il non tener conto del bagno sia più importante
   dell'equivoco sulla parola «prendere». Ma qui, ancora una volta, non
   riusciamo a vedere chiaramente la nostra via, e perciò sarà meglio
   cercare un terzo esempio.

   Ancora una volta si tratta di un motto di spirito sugli ebrei; ma
   questa volta soltanto l'ambiente è ebreo, poiché il nucleo è valido per
   tutti gli uomini in generale. Non c'è dubbio che anche questo esempio
   abbia le sue involontarie complicazioni, ma fortunatamente non sono le
   stesse che ci hanno impedito fin qui di vedere con chiarezza.

   Un individuo divenuto povero prese a prestito da un conoscente 25
   fiorini, dichiarandosi in stato di estrema necessità. Proprio lo stesso
   giorno, il suo creditore lo incontrò di nuovo in un ristorante, di
   fronte ad un piatto di salmone con maionese. Il creditore lo
   interpellò: «Ma come? Mi hai chiesto del denaro in prestito e poi
   ordini del salmone alla maionese per te? È per quello che hai usato il
   mio denaro?». «Io non ti capisco» rispose il debitore in difetto «se
   non ho il denaro non posso mangiare salmone con maionese, e se ho un
   po' di soldi non debbo mangiarne. Quando, dunque, potrò mangiare
   salmone con maionese?».

   Qui finalmente non si trova alcuna traccia di doppio significato. Né la
   ripetizione di «salmone con maionese» contiene o racchiude il nucleo
   tecnico del motto di spirito, fonte del quale non è «l'impiego
   molteplice» dello stesso materiale, ma una reale ripetizione
   dell'identico materiale richiesto per il contenuto dell'aneddoto. Dopo
   questa analisi potremmo rimanere dubbiosi e perplessi e potremmo essere
   tentati persino a negare la natura di motto di spirito all'aneddoto,
   sebbene ci abbia fatto sorridere.

   E quale commento ancora merita la risposta dell'ebreo impoverito? Essa
   è stata data in modo preciso e sotto forma di argomentazione logica. Ma
   direi ingiustificabile, poiché difatti era illogica. L'uomo si scusa
   per aver speso il denaro datogli a prestito in una ghiottoneria e
   chiede, con una apparenza di ragione, quando potrà mangiare il salmone.
   Ma questa non è la risposta giusta. Il suo creditore non gli rimprovera
   di pasteggiare a salmone proprio il giorno in cui gli ha prestato il
   denaro; gli ricorda che, nello stato in cui si trova, non ha nessun
   diritto di pensare a ghiottonerie del genere. Il bon vivant impoverito
   trascura questo, che è il solo significato possibile del rimprovero, e
   risponde con un'altra domanda come se non avesse capito il rimprovero.

   Può essere che la tecnica di questo motto di spirito stia proprio nel
   fatto che la risposta si allontana dal significato del rimprovero? Se è
   così, un simile cambiamento di posizione, un tale spostamento
   dell'accento psichico può forse essere rintracciabile nei due esempi
   precedenti, che come abbiamo visto, sono molto vicini a questo.

   E, guarda un po'!, quest'idea ottiene un facile successo: infatti
   chiarisce la tecnica degli esempi sopra riportati. Soulié fa notare a
   Heine che la società del diciannovesimo secolo venera il «Vitello
   d'oro» proprio come fecero gli ebrei nel deserto. Una risposta
   appropriata da parte di Heine avrebbe potuto essere: «Sì, la natura
   umana è fatta così; migliaia di anni non l'hanno cambiata», oppure
   qualcosa di simile ad un assenso. Ma Heine lasciò che la sua risposta
   si allontanasse dal pensiero suggeritogli e non vi rispose affatto.
   Egli si servì, invece, del doppio senso contenuto nell'espressione
   «Vitello d'oro» per allontanarsi in altra direzione, afferrando solo
   una delle componenti della frase, «Vitello», e rispose, come se
   l'accento dell'osservazione di Soulié fosse stato posto proprio su
   quello: «Non è più un vitello ... ecc.»^ (La risposta di Heine combina
   due tecniche di motti di spirito: una divisione combinata con
   un'allusione. Egli non dice immediatamente: «È un bue».)

   La diversione del motto di spirito sul bagno è persino più evidente.
   Questo esempio richiede una prestazione grafica: il primo ebreo chiede:
   «Hai preso un bagno?». L'accento cade sull'elemento bagno.

   Il secondo risponde come se la domanda fosse stata: «Hai preso un
   bagno? ». Questo spostamento dell'accento è reso possibile soltanto
   dalle parole « preso un bagno». Se avesse detto  « fatto  un  bagno»
   nessun  spostamento  sarebbe  stato possibile. La risposta non
   scherzosa sarebbe stata: «Fatto un bagno? Che vuoi dire? Non so che
   cosa sia». Ma la tecnica del motto di spirito sta nello spostamento
   dell'accento da bagno a preso. )La parola «prendere» (nehmen) è molto
   adatta per formare l'elemento essenziale d'una battuta, e questo è
   dovuto alla varietà dei modi in cui può essere usata. Desidero dare un
   esempio semplice, come contrasto rispetto al motto di spirito con
   spostamento riportato sopra: Un noto speculatore di borsa e direttore
   di banca sta camminando con un amico lungo la Ringstrasse. Arrivando
   vicino ad un caffè dice: «Entriamo e prendiamo qualcosa!». L'amico gli
   risponde, trattenendolo:   «Ma caro Hofrat, il posto è pieno di
   gente!».)

   E torniamo al «Salmone con Maionese», giacché è l'esempio più chiaro e
   preciso. Quanto in questo troviamo di nuovo merita la nostra attenzione
   in svariate direzioni. Per prima cosa dobbiamo dare un nome alla
   tecnica portata alla luce con questo esempio. Propongo di definirla
   «spostamento», poiché la sua essenza sta nella diversione della
   direzione del pensiero, lo spostamento dell'enfasi psichica su un
   elemento anziché sull'intera idea. Il nostro successivo compito è di
   studiare e scoprire la relazione tra la tecnica dello spostamento e la
   forma dell'espressione del motto di spirito. Il nostro esempio
   («Salmone con Maionese») ci dimostra che un motto di spirito con
   spostamento è in larga misura indipendente dall'espressione verbale.
   Esso non dipende dalle parole ma dalla direzione del pensiero. Nessuno
   spostamento di parole ci permetterà di sbarazzarci del pensiero finché
   rimarrà in noi il senso della risposta. Una riduzione è possibile
   soltanto se cambiamo la direzione del pensiero e facciamo rispondere il
   buongustaio direttamente al rimprovero che egli ha evitato nella
   versione esposta nel motto di spirito. Così la versione con riduzione
   sarebbe: «Non posso negarmi ciò che mi piace e mi è completamente
   indifferente dove posso trovare il denaro per pagare. Questa è la
   spiegazione del perché io stia mangiando salmone con maionese proprio
   il giorno in cui mi hai prestato il denaro». Ma non sarebbe un motto di
   spirito; sarebbe solo un'espressione di cinismo.

   È istruttivo paragonare questo motto di spirito con un altro che gli è
   molto vicino come significato.

   Un uomo che aveva preso a bere si guadagnava da vivere facendo il
   precettore in una piccola città. A poco a poco si venne a sapere del
   suo vizio e, come risultato, egli perse la maggior parte  dei  suoi
   allievi.  Ad un  suo  amico fu dato l'incarico di spingerlo a ritornare
   sulla retta via. «Guarda, potresti essere il miglior precettore della
   città se solo smettessi di bere. Quindi, smetti!». «Cosa credi?» fu
   l'indignata risposta «Io faccio l'istitutore per poter bere. Debbo
   smettere di bere per diventare istitutore?».

   In questo motto di spirito troviamo la stessa apparenza di logicità che
   vediamo in quello del «salmone con maionese»; ma non è un motto di
   spirito con spostamento. La risposta è stata diretta. Il cinismo che
   nel primo motto di spirito era nascosto, viene ammesso apertamente in
   questo: «Il bere è la cosa più importante per me». Infine la tecnica di
   questo motto di spirito è estremamente povera e non può giustificare la
   sua efficacia. Consiste semplicemente nella ristrutturazione dello
   stesso materiale, o, più precisamente, nel capovolgimento della
   relazione del mezzo e del fine tra il bere ed il fare o diventare
   istitutore. Appena la mia riduzione cessa di mettere in risalto questo
   fattore nella sua forma di espressione, il motto di spirito scompare;
   per esempio: «Che sciocco suggerimento! La cosa importante per me è il
   bere, non fare il precettore. Dopo tutto fare il precettore è solo un
   mezzo che mi dà la possibilità di continuare a bere». Perciò il motto
   di spirito dipende effettivamente dalla sua forma espressiva. Nel motto
   di spirito sul bagno la dipendenza dell'arguzia dalle parole con cui è
   espressa («Hai preso un bagno?») è indubbia, ed un cambiamento di esse
   provoca la scomparsa dell'arguzia. Infatti, in questo caso la tecnica è
   più complessa: una. stessa parola in accezione piena e vuota (gruppo II
   f). Le parole con cui la domanda è espressa contengono un doppio senso,
   ed il motto di spirito viene prodotto dal fatto che la risposta
   trascura il significato sottinteso da chi pone la domanda e si attacca
   al significato secondario. Quindi il nostro scopo è di trovare una
   riduzione che ammetta la sopravvivenza del doppio senso, e tuttavia
   distrugga il motto di spirito. Per far questo basta eliminare lo
   spostamento: «Hai preso un bagno?» «Che cosa pensi che io abbia preso?
   Un bagno? Che cosa significa?». Ma questo non è più un motto di
   spirito: è un'esagerazione astiosa o maliziosa.

   Il ruolo svolto dal doppio senso nel motto di spirito di Heine sul
   «Vitello d'oro » è proprio lo stesso. Esso consente alla risposta di
   deviare dal corso di idee suggerite (nel motto sul «salmone con
   maionese» la deviazione avviene invece  senza calcare  sulla  dizione
   letterale). Nella  riduzione l'osservazione di Soulié e la risposta di
   Heine suonerebbero più o meno così: «Il modo in cui la gente sta
   attorno a quell'uomo solo perché è ricco, ricorda molto da vicino
   l'adorazione del " Vitello d'oro "». Ed Heine: «Il fatto ch'egli debba
   essere onorato in questo modo perché è ricco, non mi tocca quanto ciò
   che vi è in lui di ancora peggiore. In quello che dite non sottolineate
   abbastanza il fatto che, a causa della sua ricchezza, la gente gli
   perdona la sua stupidità».

   In questo, modo si conserva il doppio senso ma si distrugge il motto di
   spirito con spostamento.

   A questo punto dobbiamo, però, prepararci ad incontrare l'obiezione che
   queste sottili distinzioni cercano di separare ciò che è strettamente
   collegato. Non è forse vero che ogni doppio senso crea i presupposti
   per uno spostamento, per mezzo di una diversione del corso dei pensieri
   da un significato ad un altro? Ed allora ci sentiamo di concedere che
   il doppio senso e lo spostamento siano assunti come i rappresentanti di
   due diversi tipi di tecnica dei motti di spirito? Bene, è verissimo che
   questa relazione tra doppio senso e spostamento esiste, ma non ha nulla
   a che fare con la differenziazione che noi creiamo tra le diverse
   tecniche dei motti di spirito.

   Nel caso del doppio senso, un motto di spirito non contiene nient'altro
   che una parola suscettibile di molteplici interpretazioni, che permette
   a chi ascolta di passare da un pensiero ad un altro, transazione che,
   allargando il concetto, può essere paragonata ad uno spostamento.
   Tuttavia, nei casi di motti di spirito con spostamento, il motto di
   spirito stesso contiene un tipo di pensiero in cui è stato compiuto uno
   spostamento di questo genere. In questo caso lo spostamento è parte
   integrante dell'azione che ha creato il motto di spirito; non è parte
   dell'azione che si compie per comprenderlo. Se questa distinzione non è
   chiara, abbiamo un metodo infallibile per renderla evidente ai nostri
   occhi nel corso dei nostri tentativi di riduzione. Ma questa obiezione
   ha un merito innegabile. Sposta la nostra attenzione sulla necessità di
   non confondere i processi psichici coinvolti nella costruzione del
   motto di spirito (il meccanismo del motto di spirito) con i processi
   psichici coinvolti nella ricezione del motto di spirito (il meccanismo
   della comprensione). La nostra ricerca attuale riguarda soltanto i
   primi. (Per i secondi vedi i capitoli successivi. A questo proposito
   sono sufficienti poche parole ancora di spiegazione. Generalmente lo
   sposta-mento avviene tra un'osservazione ed una risposta che indirizza
   il corso del pensiero in una direzione diversa da quella stabilita
   dall'osservazione originale. La giustificazione per la distinzione
   fatta tra spostamento e doppio senso, è dimostrata in modo più
   convincente dagli esempi nei quali i due sono riuniti — cioè dove le
   parole con cui è espressa l'osservazione contengono un doppio senso che
   non è nell'intenzione di chi parla ma che indica il modo in cui
   effettuare lo spostamento  nella  risposta.)

   Ci sono altri esempi di tecnica dello spostamento. Non è facile
   trovarli. Un chiaro esempio ci è dato dal seguente motto di spirito
   che, oltretutto, non è caratterizzato da quell'apparenza di logica su
   cui abbiamo insistito troppo parlando del nostro caso-tipo.

   Un commerciante di cavalli stava vantando un cavallo per invogliare un
   acquirente. «Se acquistate questo cavallo e montate in sella alle
   quattro del mattino, alle sei e mezza sarete a Pressburg». «E che cosa
   dovrei fare a Pressburg alle sei e mezza del mattino? ».

   Qui lo spostamento salta agli occhi. Il commerciante ovviamente parla
   dell'arrivo nella città di provincia alle prime luci dell'alba
   semplicemente per dimostrare con un esempio le qualità del cavallo.
   L'acquirente non tiene conto delle qualità dell'animale, sulle quali
   non fa questione, e discute solo sull'orario che è stato scelto per
   l'esempio. La riduzione di questo motto di spirito è perciò facile a
   farsi.

   Più gravi difficoltà si presentano con un altro esempio, la tecnica del
   quale è quanto mai oscura, ma che tuttavia può essere risolto come
   doppio senso con spostamento. Il motto di spirito descrive la
   prevaricazione di uno Schadchen (un mediatore di matrimoni ebreo), ed
   appartiene ad un gruppo su cui torneremo spesso.

   Lo Schadchen aveva assicurato al corteggiatore che il padre della
   ragazza non era più in vita. Dopo il fidanzamento venne fuori che
   questi era ancora vivo e stava scontando in prigione una condanna. Il
   fidanzato protestò presso lo Schadchen, il quale rispose: «Ebbene, che
   cosa ti ho detto? Certamente non puoi chiamare " vita ", quella lì!».

   Il doppio senso sta nella parola «vita», e lo spostamento consiste nel
   cambiamento di significato della parola che lo Schadchen opera
   distaccandolo dal suo senso ordinario, come opposto della parola
   «morte», nel senso che ha nella frase «quello non è vivere». Nel far
   ciò egli spiega la sua precedente dichiarazione retrospettivamente,
   come se avesse voluto darle fin da allora un doppio senso, sebbene un
   significato così diverso fosse estremamente remoto in questo caso
   particolare. Così alla lontana la tecnica sembrerebbe simile a quella
   usata nei motti di spirito sul « Vitello d'oro» e sul « bagno». Ma qui
   bisogna considerare un altro fattore che per il suo risalto
   interferisce con la nostra comprensione della tecnica. Potrebbe essere
   definito una «caratterizzazione » del motto di spirito: si cerca con un
   esempio di illustrare la mescolanza, caratteristica in un mediatore di
   matrimoni, di impudenza menzognera e prontezza nella replica arguta.
   Noi potremmo trovare che questa è soltanto la scorza esterna, la
   facciata, del motto di spirito; il suo significato - vale a dire il suo
   scopo - è qualcosa di diverso. Dobbiamo perciò rimandare il tentativo
   di farne una riduzione. (Vedi oltre, al capitolo terzo).

   Dopo questi complessi esempi, la cui analisi è stata tanto difficile,
   sarà con grande soddisfazione che torneremo a considerare un esempio
   che si può definire come un modello perfettamente chiaro e limpido di
   motto di spirito con spostamento:

   Un mendicante ebreo si avvicinò ad un ricco barone per chiedergli aiuto
   in vista del suo viaggio ad Ostenda. I dottori, egli disse, gli avevano
   raccomandato bagni di mare per ristabilire la sua salute. «Molto bene»,
   disse il ricco signore, «ti darò qualcosa per questo. Ma devi andare
   proprio ad Ostenda, che è il posto più caro per i bagni di mare?».
   «Signor barone», fu la risposta, «nulla è troppo caro per la mia
   salute».

   Un criterio più che giusto, senza dubbio, per chiunque, tranne per chi
   deve chiedere un prestito a tale scopo. La risposta è data, invece, dal
   punto di vista d'un uomo ricco. Il mendicante si comporta come se si
   trattasse del proprio denaro ch'egli sacrifica per la salute, come se
   denaro e salute appartenessero alla stessa persona.

   7.

   Cominciamo ancora una volta dall'esempio altamente istruttivo del
   «salmone con maionese ». Anche questo ci si è presentato con una
   facciata, nella quale si faceva sfoggio di una sorprendente logicità; e
   noi abbiamo imparato, analizzandolo, che questa logica veniva usata per
   nascondere una parte di un ragionamento errato, e cioè uno spostamento
   della direzione del pensiero. Potrebbe servire a ricordarci, anche
   soltanto per mezzo di una contrastante concatenazione, altri motti di
   spirito che, in modo completamente diverso, mostrano apertamente che
   una parte della frase è senza senso o stupida. Saremmo curiosi di
   capire quale possa essere la tecnica di simili motti di spirito. Voglio
   cominciare con l'esempio più significativo ed evidente di tutto il
   gruppo. Ancora una volta si tratta di un motto di spirito sugli ebrei.

   Itzig era stato dichiarato abile per il servizio militare in
   artiglieria. Egli era chiaramente un giovane intelligente, ma
   intrattabile e senza alcun interesse per il servizio militare. Uno
   degli ufficiali suoi superiori, che era ben disposto nei suoi
   confronti, lo prese da parte e gli disse: «Itzig, tu qui non ci sei
   utile. Ti voglio dare un suggerimento: comprati un cannone e mettiti in
   proprio!». Questo suggerimento, che potrebbe suscitare una risata di
   cuore, è ovviamente assurdo. I cannoni non sono comunemente in vendita
   ed un individuo non può mettersi in proprio come unità militare
   autonoma. Eppure, anche se è impossibile dubitare, neanche per un
   momento, che il suggerimento non sia assurdo, ma d'una assurdità
   scherzosa, sia cioè un eccellente motto di spirito, come si trasforma,
   dunque, l'assurdo in un motto di spirito?

   Non c'è bisogno di riflettere troppo. Noi possiamo dedurre dai commenti
   delle persone autorevoli, indicate nell'introduzione, che c'è un senso
   anche dietro ad uno scherzoso assurdo come questo, e che è questo senso
   che crea l'assurdo nel motto di spirito. Il significato nel nostro
   esempio è facile a trovarsi. L'ufficiale che dà all'artigliere Itzig il
   suggerimento privo di senso, lo fa soltanto per rendersi stupido e
   mostrare così più facilmente ad Itzig quanto scioccamente si comporti.
   Sta copiando Itzig: «Ti darò un avvertimento stupido come te». Egli
   penetra nella stupidità di Itzig e la rende evidente ai suoi occhi,
   ponendola alla base di un suggerimento che andrebbe d'accordo con i
   desideri di Itzig: se Itzig possedesse un cannone e affrontasse i suoi
   doveri militari da solo, come gli sarebbero utili la sua intelligenza e
   la sua ambizione! Come terrebbe in ordine il suo cannone e come
   imparerebbe a farlo funzionare se si trattasse di competere con altri
   possessori di cannoni!

   Interromperò l'analisi di questo esempio per far rilevare la stessa
   contemporanea  presenza di senso e di assurdo in un caso di motto di
   spirito, più breve e più semplice, anche se non altrettanto d'effetto.

   La cosa migliore per un mortale sarebbe di non essere mai nato. «Ma»,
   continua il commento filosofico nel Fliegende Blätter, «questo capita
   sì e no a una persona su centomila».

   Quest'aggiunta moderna ad un antico detto è una assurdità evidente,
   resa più sciocca dal prudente «sì e no». Ma l'aggiunta viene posta
   accanto alla frase originale come una limitazione indubbiamente
   corretta, ed in questo modo ci apre gli occhi sul fatto che una frase
   solenne, accettata come un esempio di saggezza, non vale di per sé
   molto di più di una assurdità. Chiunque non sia nato non è per nulla un
   mortale, e per lui non esistono il bene ed il meglio. Così in questo
   motto di spirito l'assurdo serve a scoprire ed a dimostrare un altro
   assurdo, proprio come nell'esempio dell'artigliere Itzig.

   Ed a questo punto posso portare un altro esempio che, per il suo
   contenuto, meriterebbe appena la lunga spiegazione che richiede, ma che
   rappresenta ancora una volta un esempio particolarmente chiaro di come
   l'uso dell'assurdo in un motto di spirito metta in evidenza un altro
   assurdo.

   Un uomo, costretto a partire per un viaggio, affidò la figlia ad un
   amico, raccomandandogli di vegliare sulla sua virtù durante la propria
   assenza. Qualche mese più tardi tornò, e venne a sapere che [la
   fanciulla] era incinta. Com'era naturale, egli rimproverò l'amico che,
   tuttavia, sembrò incapace di dare una spiegazione della disgrazia.
   «Bene», domandò il padre alla fine, « dove ha dormito?». « Nella stanza
   con mio figlio». «Ma come hai potuto permettere che dormisse nella
   stessa stanza con tuo figlio, se ti avevo chiesto di aver cura di
   lei?». «Dopo tutto c'era un paravento fra loro! Il letto di tua figlia
   era da un lato e quello di mio figlio dall'altro, con il paravento in
   mezzo». «E se lui avesse fatto un giro attorno al paravento?». «Sì»
   rispose l'altro, pensieroso, «così sarebbe certo stato possibile».

   Noi possiamo giungere con la massima facilità alla riduzione di questo
   motto di spirito, le cui qualità sono altrimenti poche per
   raccomandarcelo. Ovviamente dovrebbe essere espressa così: «Non hai
   alcun diritto di rimproverarmi. Come puoi essere stato così stupido da
   lasciare tua figlia in una casa dov'è costretta a vivere in costante
   compagnia di un giovane? Come sarebbe possibile per un estraneo
   rispondere della virtù di una ragazza in circostanze simili?». Qui
   l'evidente stupidità dell'amico è solo il riflesso della stupidità del
   padre. La riduzione ha eliminato la stupidità del motto di spirito e
   contemporaneamente il motto di spirito stesso. Lo stesso elemento «
   stupidità» non è stato abolito: esso può essere ritrovato in un altro
   punto del contesto dopo che la frase è stata riportata al suo
   significato originale.

   Ora possiamo tentare la riduzione del motto di spirito sul cannone.
   L'ufficiale avrebbe dovuto dire: «Itzig, so che tu sei un intelligente
   uomo d'affari. Ma ti assicuro che è molto stupido da parte tua non
   capire che non è possibile comportarsi nell'esercito come ci si
   comporta nella vita d'affari, dove ogni persona agisce nel proprio
   interesse e contro gli altri. Nella vita militare, la subordinazione e
   la cooperazione sono la regola».

   La tecnica dei motti di spirito assurdi, che sono stati presi in
   considerazione fino ad ora, consiste in realtà nel presentare qualcosa
   che è stupido e assurdo, il cui senso consiste nella chiarificazione e
   nella dimostrazione.

   Questo impiego dell'assurdità nella tecnica del motto di spirito ha
   sempre lo stesso significato? Qui di seguito abbiamo un altro esempio
   che ci riconduce ad una risposta affermativa:

   Una volta, mentre veniva applaudito dopo un discorso, Focione si girò
   verso i suoi amici e chiese: «Ma allora, che cosa ho detto di
   stupido?».

   La domanda sembra assurda. Ma di colpo ne scopriamo il significato: «Ma
   allora, che cosa ho detto che può essere piaciuto a della gente così
   stupida? Dovrei vergognarmi di questi applausi. Se ciò che ho detto è
   piaciuto a degli stupidi, non poteva essere molto intelligente di per
   sé».

   Tuttavia altri esempi ci insegnano che l'assurdità viene usata molto
   spesso nella tecnica dei motti di spirito senza che il suo scopo sia di
   dimostrare l'esistenza  di  un altro assurdo.

   Un notissimo professore universitario, che aveva l'abitudine di
   colorire la sua materia particolarmente poco attraente con numerosi
   motti di spirito, ricevette delle congratulazioni in occasione della
   nascita del figlio più piccolo, nato quando egli era già in età
   avanzata. «Sì», rispose a colui che si congratulava, «è straordinario
   davvero quanto possono fare le mani umane». Questa risposta sembra
   particolarmente assurda e fuori posto. I bambini, dopo tutto, sono
   considerati una benedizione di Dio, in contrasto con il lavoro manuale
   degli uomini. Ma ci accade spesso che, dopo tutto, la risposta abbia un
   significato, e, in questo caso, un significato osceno. Non si tratta
   qui del padre felice che fa lo stupido per dimostrare che qualcos'altro
   o qualcun altro è stupido. La risposta apparentemente assurda ci fa
   un'impressione sorprendente, e ci confonde, come direbbero gli
   studiosi. Come abbiamo visto, essi attribuiscono l'intero effetto di un
   motto di spirito come questo all'alternarsi di «stupore e di
   illuminazione». Cercheremo più oltre di formarci un opinione su questo;
   per il momento dobbiamo contentarci di sottolineare il fatto che la
   tecnica di questo motto di spirito sta nel fatto che mostra qualcosa di
   confuso e senza senso.

   Un motto di spirito di Lichtenberg occupa un posto particolare fra
   questi « stupidi» motti di spirito:

   «Si chiedeva come mai i gatti abbiano due tagli nella pelle, proprio in
   corrispondenza degli occhi». Porsi una domanda su qualcosa che in
   effetti è solo una dichiarazione di identità, è indubbiamente una
   stupidaggine. Questo ricorda un'esclamazione di Micheles (La femme,
   1860) che (cito a memoria) si esprime all'incirca così: «Quale
   meravigliosa previdenza ha seguito la Natura per ordinare le cose in
   modo tale che appena un bambino viene al mondo trova una madre pronta
   ad occuparsi di lui!». L'asserzione di Michelet è decisamente una
   stupidaggine, ma quella di Lichtenberg è un motto di spirito che si
   serve della stupidità per uno scopo, e dietro alla sua frase esiste
   qualcosa. Ma cosa? Per il momento, dobbiamo ammetterlo, non si può dare
   una risposta.

   8.

   Abbiamo ormai potuto rilevare in due gruppi di esempi che il meccanismo
   del motto di spirito si serve delle deviazioni dal modo di pensare
   normale - dello spostamento e dell'assurdità - come di metodi tecnici
   per la creazione di una forma espressiva spiritosa. Senza dubbio è
   legittimo aspettarsi che altri tipi di ragionamenti erronei possano
   servire ad uno scopo simile. Ed infatti è possibile offrire alcuni
   esempi di questa specie:

   Un signore entrò in una pasticceria e ordinò una torta; ma la riportò
   subito indietro e chiese al suo posto un bicchiere di liquore. Lo bevve
   e fece per andarsene senza pagare. Il proprietario lo trattenne. «Che
   cosa vuole?» chiese il cliente.   «Lei  non  ha  pagato  il
   liquore».   «Ma  le  ho  dato  la torta in cambio». «Già, ma la torta
   lei non l'ha mica pagata!». «Già, ma io non l'ho mica mangiata!».

   Anche questa storiella ha un'apparenza di logicità che, come già
   sappiamo, rappresenta la facciata adatta per un ragionamento erroneo.
   Evidentemente l'errore sta nell'astuzia del cliente, il quale ha creato
   un rapporto che non esisteva tra il gesto di restituire la torta ed il
   fatto di aver ricevuto un liquore al suo posto. Infatti l'episodio
   consta di due procedimenti, indipendenti l'uno dall'altro per quel che
   riguardava il venditore e che erano sostitutivi l'uno dell'altro solo
   dal punto di vista dell'intenzione dell'acquirente. Prima egli prese la
   torta e la restituì, e quindi non doveva niente per essa; poi prese il
   liquore, e avrebbe dovuto pagarlo. Potremmo dire che il cliente ha
   usato un doppio senso applicandolo al termine di relazione « in cambio
   di'». Ma sarebbe più giusto dire che, attraverso un doppio senso, egli
   ha costruito un legame che non era realmente valido. (Una simile
   tecnica dell'assurdo compare se un motto di spirito cerca di mantenere
   un rapporto che sembra venire escluso dalle particolari condizioni
   implicite nel contenuto. È il caso, per esempio, del coltello di
   Lichtenberg, senza lama e senza manico. Lo stesso vale anche per il
   motto di spirito riportato da von Falke: «È questo il posto in cui il
   duca di Wellington disse quelle parole?». «Si, è questo; ma non ha mai
   detto quelle parole».)

   Tutto questo ci fornisce l'opportunità di rilevare una cosa importante:
   siamo impegnati nella ricerca della tecnica dei motti di spirito come
   essa appare in vari esempi e perciò dovremmo essere sicuri che tali
   esempi da noi scelti sono realmente dei motti di spirito genuini.
   Capita, comunque, che in un vasto numero di esempi ci si chieda se un
   particolare caso possa essere chiamato motto di spirito oppure no. Non
   abbiamo a nostra disposizione un criterio fintanto che la nostra
   ricerca non ce ne avrà fornito uno. L'uso linguistico è poco
   attendibile e ha esso stesso bisogno di essere esaminato per avere la
   sua giustificazione. Nel giungere ad una decisione possiamo basarci
   soltanto su una certa «sensazione» che possiamo interpretare come
   significativa del fatto che la decisione è presa nel nostro giudizio in
   accordo con particolari criteri ai quali la nostra conoscenza non è
   ancora arrivata. Nel caso dell'ultimo esempio dovremmo ammettere di non
   sapere se ci si presenti più come motto di spirito, come un motto di
   spirito sofistico, o semplicemente come un sofisma puro e semplice? Il
   fatto è che non sappiamo ancora in che cosa consista il carattere
   essenziale del motto di spirito.

   Invece, l'esempio seguente, che mostra un tipo di ragionamento erroneo
   che potrebbe considerarsi complementare al precedente, è senz'altro un
   motto di spirito. Si tratta ancora una  volta di  una storiella  su
   un  mediatore  di  matrimoni:

   Lo Schadchen stava difendendo la ragazza che aveva proposto, dalle
   proteste del giovanotto. «Non mi piace quella suocera», disse
   quest'ultimo, «È una persona stupida ed antipatica». «Ma, dopo tutto,
   non vi sposate con la suocera. Ciò che volete è sua figlia». «Sì, ma
   ella non è più giovane e non è precisamente una bellezza». «Non
   importa. Se non è né giovane né bella, vi sarà sempre più fedele». «E
   non ha molto denaro». «E chi sta parlando di denaro? Vi state sposando
   il denaro forse? Dopo tutto, è una moglie che cercate». «Ma ha anche la
   gobba». «Ebbene, che cosa pretendete? Non deve avere neppure un
   difetto?».

   Ciò di cui realmente si trattava, dunque, era di una ragazza non bella,
   non giovane, con una scarsa dote e con una madre fastidiosa, che, in
   più, era vittima di una seria deformità: condizioni, queste, non molto
   invitanti per contrarre un matrimonio. Il mediatore di matrimoni fu
   capace di controbattere annullando l'importanza di questi difetti mano
   a mano che si presentavano. Egli potè dunque affermare che la gobba,
   imperdonabile, era il solo difetto della ragazza, e tutti ne hanno uno.

   Una volta di più, c'è un'apparenza di logica che è la caratteristica
   d'ogni sofisma e che è intesa a nascondere il ragionamento errato.
   Chiaramente la ragazza aveva un certo numero di difetti, su alcuni dei
   quali si poteva sorvolare, ma uno non era assolutamente accettabile.
   Insomma, non era sposabile. Il mediatore si comportò come se ciascun
   difetto potesse essere eliminato dalle sue risposte, anche se in
   effetti ciascuno di essi andava sminuendo sempre di più il valore della
   ragazza. Egli insistette intenzionalmente nel trattare ciascun difetto
   isolatamente, rifiutando di riunirli in un tutto.

   La stessa omissione è il fulcro di un altro sofisma sul quale si è riso
   molto, ma sulla cui natura di motto di spirito è lecito dubitare:

   A. prese a prestito una pentola di rame da B. e, dopo averla
   restituita, fu citato in giudizio da B. perché la pentola aveva un
   grosso buco ed era perciò inservibile. La sua difesa fu:    «Per
   prima   cosa  non   ho   mai   avuto   in   prestito  una pentola da
   B.; in secondo luogo, la pentola aveva già un buco quando la presi da
   lui; e terzo, io gli ho restituito la pentola sana».

   Ciascuna di queste difese è valida per se stessa, ma, prese insieme,
   ciascuna esclude l'altra. A. stava trattando isolatamente quanto doveva
   essere trattato come un tutto unico, proprio come il mediatore di
   matrimoni trattava i difetti della ragazza. Potremmo anche dire: A. ha
   messo una «e» dov'era possibile mettere soltanto un «o - o».

   Troviamo un altro sofisma nella seguente storiella sul solito mediatore
   di matrimoni:

   L'aspirante marito si lamentava che la sposa aveva una gamba più corta
   dell'altra e zoppicava. Lo Schadchen obietta: «Vi sbagliate. Supponete
   di sposare una donna piena di salute, con le gambe sane! Che ci
   guadagnereste? Non avreste più un giorno di tranquillità nel timore che
   cada, si rompa una gamba e poi sia zoppa per tutta la vita. E pensate
   anche alle sofferenze, all'agitazione ed al conto del dottore! Ma se
   sposate costei, tutto ciò non vi può accadere. Ormai è cosa fatta».

   L'apparenza di logica è molto vaga in questo caso e nessuno è disposto
   a preferire una sfortuna verificatasi di già ad una che è soltanto
   possibile. L'errore di un simile modo di ragionare può essere
   dimostrato più facilmente con un altro esempio, una storia che non
   voglio privare completamente del sapore dialettale.

   Nel tempio di Cracovia il Gran Rabbino N. era seduto e pregava con i
   suoi discepoli. Improvvisamente gettò un grido e, in risposta alle
   ansiose domande dei discepoli, esclamò: «Proprio in questo momento il
   Gran Rabbino L. è morto a Leopoli». La comunità si mise in lutto per il
   morto. Nel corso dei giorni immediatamente successivi fu chiesto a
   tutta la gente che veniva da Leopoli come fosse morto il Rabbino e che
   cosa avesse avuto; ma tutti rispondevano di non saperne niente e che lo
   avevano lasciato in ottima salute. Finalmente fu stabilito con certezza
   che il Rabbino L. a Leopoli non era morto nel momento in cui,
   telepaticamente, il Rabbino N. ne aveva percepita la morte, giacché
   egli era ancora vivo. Uno straniero prese l'occasione per canzonare uno
   dei discepoli del Rabbino di Cracovia sull'accaduto: «Il vostro Rabbino
   ha fatto una figuraccia quella volta che vide morire a Leopoli il
   Rabbino L. che sta benissimo ancora oggi». «Questo  non   ha   alcuna
   importanza»,   replicò   il  discepolo.   «Si può comunque dire che il
   fatto di aver visto da Cracovia a Leopoli è stata in ogni caso una "
   guardata " fantastica». [Dalla parola Kück del gergo yiddisch, che
   Freud spiega in nota nel modo seguente: 1 Kück, dal tedesco gucken.
   [Gucken equivale a « guardare di  sottecchi».]

   L'erroneità del ragionamento comune agli ultimi due esempi è qui
   apertamente ammessa. Il valore della fantasia è esaltato eccessivamente
   in confronto alla realtà; una possibilità vien quasi considerata uguale
   ad un evento accaduto. Superare con lo sguardo la distanza che separa
   Cracovia e Leopoli sarebbe stata un'impresa telepatica impressionante
   se il risultato fosse stato qualcosa di vero. Ma il discepolo non era
   interessato a questo. Sarebbe potuto accadere, dopo tutto, che il
   Rabbino di Leopoli fosse morto nel momento in cui il Rabbino di
   Cracovia ne annunciava la morte; ed il discepolo ha spostato
   l'attenzione dal fatto per il quale l'impresa del maestro meritava
   ammirazione ad un'ammirazione incondizionata per l'impresa stessa. In
   magnis rebus voluisse satis est (nelle cose grandi è sufficiente la
   intenzione) esprime un simile punto di vista. Proprio come in questo
   esempio, la realtà è trascurata a favore della possibilità, così in
   quello precedente il ruffiano suggerisce all'aspirante sposo che la
   possibilità di una donna resa zoppa da un incidente dovrebbe essere
   considerata come una cosa molto più importante del fatto che essa lo
   sia attualmente o meno.

   Questo gruppo di ragionamenti erronei sofìstici è collegato ad un altro
   interessante gruppo nel quale il ragionamento erroneo può essere
   definito come automatico. Può essere dovuto al caso che tutti gli
   esempi che darò sono ancora una volta storielle sullo Schadchen.

   Uno Schadchen andato a discutere di una ragazza proposta come sposa,
   aveva portato con sé un assistente con il compito di appoggiare quanto
   egli doveva dire. «Essa è dritta come un albero di pino», disse lo
   Schadchen. «Come un pino», ripetè l'eco. «E dovreste vedere che
   occhi!». «Che occhi!» confermò l'eco. «E ha un'educazione migliore di
   chiunque altro!». «Che educazione!». «C'è un solo difetto per la
   verità», ammise il mediatore, «ha una piccola gobba». «E che gobba!»
   confermò l'eco ancora una volta.

   Le altre [due] storie sono analoghe ma hanno più sapore.

   1. Lo   sposo   fu   sorpreso   molto   sgradevolmente   quando gli fu
   presentata la sposa, e preso da una parte il mediatore, bisbigliando,
   gli fece le sue rimostranze: «Perché mi avete portato qui?» egli
   domandò con aria di rimprovero. «È brutta e vecchia, è strabica e ha
   brutti denti e occhi cisposi ...». - «Non c'è bisogno che abbassiate la
   voce», lo interruppe il mediatore, «è anche sorda».

   2. Lo sposo stava facendo la sua prima visita alla casa della sposa in
   compagnia del mediatore, e mentre .stavano aspettando nel salotto che
   la famiglia si facesse vedere, il mediatore rivolse l'attenzione ad un
   armadio con ante a vetri nel quale era disposto un bellissimo servizio
   di piatti d'argento. «Ehi! Guardate là! Potete vedere da queste cose
   quanto sia ricca questa gente». «Ma », chiese sospettoso il giovanotto,
   «non potrebbe essere possibile che tutte queste belle cose siano state
   prese a prestito per dare un'impressione di ricchezza?». «No! Che
   idea!» rispose protestando il mediatore. «Chi credete che si possa
   fidare a dare qualcosa in prestito a questa gente?».

   La stessa cosa accade in tutti e tre i casi. Una persona che ha reagito
   alla stessa maniera per diverse volte successivamente ripete lo stesso
   genere di commento alla seguente occasione, quando è inopportuno e
   contrasta con le sue stesse intenzioni. Quella persona non pensa ad
   adattare se stessa alle esigenze della situazione, lasciandosi andare
   all'automaticità dell'azione abitudinaria. Cosi nella prima storiella
   il «compare» dimentica che è stato portato lì per indurre il promesso
   sposo ad accettare la sposa proposta. Fin dall'inizio egli ha adempiuto
   al suo compito e ha sottolineato i pregi della sposa ripetendoli uno ad
   uno così come venivano presentati e nello stesso modo va avanti
   sottolineando la gobba di lei che era stata solo timidamente ammessa,
   che avrebbe dovuto invece minimizzare. Il mediatore, nella seconda
   storia, è così frastornato dall'enumerazione dei difetti della sposa e
   dalle sue infermità che completa la lista con un altro elemento di cui
   è a conoscenza, sebbene questo non sia affatto il suo scopo e non vada
   a suo vantaggio. Nel terzo episodio, infine, si lascia trasportare
   talmente dal suo ardore di convincere il giovanotto della ricchezza
   della famiglia, che, nel tentativo di trovarne una conferma, gli scappa
   detto qualcosa capace di rendere vani tutti gli altri argomenti. In
   tutti i casi l'automatismo sconfigge l'artificiosa modificazione del
   pensiero e dell'espressione.

   E  questo  è  facile a   vedersi;   ma  allo  stesso  tempo  può
   sorgere una certa confusione quando notiamo che queste tre storielle
   hanno diritto ad essere definite «comiche» quanto ad esser citate quali
   «motti di spirito». La rivelazione dell'automatismo psichico è una
   delle tecniche del «comico», come avviene in ogni tipo di rivelazione o
   di autotradimento. Ci troviamo improvvisamente, a questo punto, di
   fronte al problema della relazione del motto di spirito con il comico
   che noi intendevamo evitare (vedi l'introduzione). Non può darsi che
   queste storielle siano soltanto comiche, e non anche spiritose? E la
   comicità opera qui con gli stessi metodi del motto di spirito? E,
   ancora una volta, che cos'è che costituisce la caratteristica peculiare
   del motto di spirito?

   Dobbiamo tener presente che la tecnica di quest'ultimo gruppo di motti
   di spirito che abbiamo esaminato sta tutta nell'esprimere «un
   ragionamento errato». Ma dobbiamo ammettere che il loro esame ci porta
   più verso la confusione che verso la loro comprensione. Cionondimeno
   non deve essere abbandonata la nostra convinzione che una più completa
   conoscenza delle tecniche dei motti di spirito ci condurrà ad un
   risultato tale che possa servire come punto di partenza per ulteriori
   scoperte.

   9

   I prossimi esempi di motti di spirito, con i quali proseguiremo la
   nostra ricerca, ci offrono un compito più facile. Le loro tecniche, in
   particolare, ci ricordano quanto già sappiamo.

   Per prima cosa, un motto di spirito di Lichtenberg:

   «Gennaio è il mese nel quale presentiamo gli auguri ai nostri amici e
   gli altri sono i mesi nei quali gli auguri non si avverano».

   Poiché questi motti di spirito si distinguono per la loro finezza più
   che per la loro forza comica, e ricorrono a mezzi poco vistosi,
   cominceremo con il presentarne un certo numero con lo scopo di
   intensificare il loro effetto:

   «La vita umana è divisa in due parti. Nella prima desideriamo che
   arrivi la seconda; e nella seconda vorremmo tornare alla prima».

   « L'esperienza consiste nello sperimentare ciò che non vorremmo
   sperimentare». (I due ultimi esempi sono tratti da Fischer, op. cit.,
   pp. 59 e ss.)

   Questi esempi ci ricordano un gruppo del quale abbiamo già trattato e
   che si distingue per «l'impiego molteplice dello stesso materiale».
   L'ultimo esempio in particolare ci induce a chiederci perché non lo
   abbiamo inserito in quel gruppo piuttosto che introdurlo qui in un
   quadro diverso. «L'esperienza» è ancora una volta descritta con la
   parola stessa che la denomina, proprio come è avvenuto precedentemente
   per «la gelosia». Io non sarei incline a discutere molto seriamente
   questa diversa classificazione. Ma per ciò che concerne gli altri due
   esempi (che hanno una natura simile), credo che ci sia un altro fattore
   più significativo e più importante dell'impiego molteplice delle stesse
   parole ed in essi, in questo caso, non c'è nulla che sfidi il doppio
   senso. Vorrei in particolare porre l'accento sul fatto che qui troviamo
   nuove e insospettate unità, relazioni di idee fra l'uno e l'altro,
   definizioni ricavate reciprocamente o riferentisi ad un terzo elemento
   comune. Vorrei definire questo processo col termine di «unificazione».
   Chiaramente, esso è analogo alla condensazione con compressione nelle
   stesse parole. Così le due parti della vita umana sono descritte dalla
   scambievole relazione che scopriamo esistere fra loro: nella prima
   desideriamo che arrivi la seconda e nella seconda desideriamo tornare
   alla prima. Per essere più precisi, due scambievoli relazioni, davvero
   simili, sono state scelte per la rappresentazione. Alla somiglianza
   delle relazioni corrisponde qui una somiglianza di parole, che ci
   possono davvero ricordare il reinterato impiego dello stesso materiale:
   «desideriamo ... arrivare» - «desideriamo ... tornare indietro». Nel
   motto di spirito di Lichtenberg, Gennaio e i mesi in contrasto con esso
   sono caratterizzati da una relazione (ancora una volta modificata) con
   un terzo elemento: gli auguri, che vengono fatti nel primo mese (e solo
   in quello) e che non si avverano negli altri mesi, Qui è assai chiara
   la differenza dal molteplice impiego dello stesso materiale (che si
   avvicina al doppio senso). (Per poter dare una definizione migliore di
   unificazione, mi servirò di qualcosa di cui ho già parlato — cioè la
   caratteristica relazione negativa che esiste tra motti di spirito ed
   indovinelli, secondo la quale gli uni nascondono ciò che gli altri
   rivelano. Molti degli indovinelli creati dal filosofo G. T. Fechner
   quando era ormai cieco, sono caratterizzati  da  un  alto grado  di
   unificazione,  che  li   rende  particolar mente affascinanti.
   Prendiamo, per esempio, la sciarada n. 203 (Dott. Mises,
   Rätsebuchlein, 4°  ed.,  ampliata,  Lipsia  s.d.): Die beiden ersten
   finden ihre Ruhestätte Im Paar der andern, und das Gasze macht ihr
   Bette. [I   miei  primi   (Toten,  i  morti)  trovarono  il  luogo del
   riposo  nei miei   ultimi  (Gräber,  tombe),   ed   il   mio  totale
   (Totengräber,  becchino) fece il  loro, letto.]

   Non ci viene detto nulla delle due paia di sillabe che devono essere
   indovinate, eccetto la relazione che le unisce, e per quel che riguarda
   il tutto, ci viene fornita soltanto la relazione che esso ha con le
   prime due paia.

   Quelli che seguono sono due esempi di descrizione effettuata attraverso
   la relazione con lo stesso terzo elemento, oppure con uno leggermente
   modificato:

   Die erste Silb hat «Zähne» und Haare.

   Die zweite Zähne in den Haaren,

   Wer auf den Zähnen nicht hat Haare.

   Vom Ganzen kaufe keine Waren.                                 N.  170

   [La prima sillaba ha denti e crine (Ross, cavallo), la seconda ha i
   denti nel crine (Kamm, pettine). Chi non ha il crine sui denti (non sa
   badare ai suoi interessi) non dovrebbe comprare merce dal tutto
   (Rosskamm, commerciante di  cavalli).]

   Die erste Silbe frisst,

   Die andere Silbe isst,

   Die dritte wird gefressen,

   Das Ganze wird gegessen.
   N. 168

   [La prima sillaba grufola (Sau, scrofa), la seconda sillaba mangia (Er,
   egli) la terza è trangugiata (Kraut, erbaccia), il totale è mangiato
   (Sauerkraut). N.B. In tedesco si usano due verbi differenti ma simili
   per «mangiare» a seconda che l'azione sia compiuta da animali ò da
   esseri umani.]

   L'esempio più perfetto di unificazione si può trovare in una sciarada
   di Schleiermacher alla quale non si possono negare le caratteristiche
   del motto di spirito:

   Von der letzten umschlungen

   Schwebt das vollendete Ganze

   Zu den Zwei ersten empor. [Intrecciato  dall'ultima   (strick,
   corda),  il   mio  totale  (Galgenstrick, furfante) ondeggia in cima
   alle mie prime due (Galgen, forca).]

   La grande maggioranza delle sciarade di questo genere non ha il pregio
   della unificazione. Vale a dire, l'indizio attraverso il quale si deve
   indovinare una sillaba è quasi indipendente da quello che mira alla
   seconda o alla terza, come pure dall'indicazione che deve condurre alla
   scoperta del totale.)

   Ed ecco un preciso esempio di unificazione che necessità di una
   spiegazione.

   Il poeta francese J. B. Rousseau scrisse un'Ode alla Posterità.
   Voltaire non era dell'idea che il poema meritasse di sopravvivere, ed
   osservò scherzosamente: «Questo poema non arriverà a destinazione».
   (Fischer, Op. Cit., p. 123.)

   Quest'ultimo esempio sposta l'attenzione sul fatto che in assoluto è
   soprattutto l'unificazione quella che troviamo alla base della risposta
   arguta. Infatti la risposta arguta consiste nel passare prontamente
   dalla difesa all'attacco, nel «ripagare uno con la stessa moneta» o nel
   «fare botta e risposta» - il che significa stabilire un'inattesa unità
   tra attacco e contrattacco. Per esempio:

   «Un oste aveva un patereccio sul dito ed il fornaio gli disse: "Deve
   esserti venuto perché hai messo il dito nella birra ". " Non è stato
   questo ", rispose l'oste, " mi è entrato un pezzetto del tuo pane sotto
   l'unghia"».^  (K. Überhorst, Das Komische, vol. 2°, Lipsia, 1900.)

   «S. A. Serenissima [il duca Carlo di Wurttemberg] stava compiendo un
   viaggio attraverso le province e tra la folla notò un uomo che
   presentava una sorprendente somiglianza con la sua augusta persona. Gli
   si avvicinò e chiese: " Vostra madre è mai stata a servizio a
   palazzo?". "No Altezza, ci fu mio padre"».

   Il duca Carlo di Wurttemberg durante una passeggiata a cavallo incontrò
   per caso un tintore impegnato nel suo lavoro. Indicando il cavallo
   grigio che stava cavalcando, il duca chiese: "Potete tingerlo di
   azzurro?". "Sì, certo Altezza", fu la risposta, "se può resistere alla
   bollitura"» ^(Fischer, op. cit., p.  107).

   In questa eccellente botta e risposta, in cui una domanda assurda
   incontra nella risposta una condizione ugualmente priva di senso, entra
   in azione un altro fattore tecnico che sarebbe mancato se il tintore
   avesse risposto: «No, Altezza, temo che il cavallo non resisterebbe
   alla bollitura».

   L'unificazione ha a sua disposizione un altro strumento tecnico di
   particolare interesse: il legare insieme parti diverse con la
   congiunzione «e». Se le parti sono unite insieme in questo modo, questo
   significa che sono in stretta connessione: non possiamo evitare di
   capire questo. Per esempio, quando Heine, parlando della città di
   Göttingen nel Harzreise, osserva: «Parlando in generale, gli abitanti
   di Gòttingen si dividono in studenti, professori, filistei ed asini»,
   noi prendiamo questa classificazione proprio nel senso indicato da
   Heine in un'aggiunta alla frase: «E queste quattro classi sono
   tut-t'altro che rigorosamente divise». O, ancora, quando egli parla
   della scuola in cui dovette imparare «tanto latino, bastone e
   geografia», questa serie, che è resa persino più chiara dalla posizione
   della parola «bastone» posta fra le due materia di studio, ci dice che
   l'inequivocabile punto di vista degli scolari sul bastone si estendeva
   certamente anche al latino e alla geografia. Fra gli esempi portati da
   Lipps di enumerazione scherzosa {coordinazione), troviamo i seguenti
   versi citati perché molto vicini alla frase di Heine «studenti,
   professori, filistei ed asini»:

   Mit einer Gabel und mit Müh

   Zog ihn die Mutter aus der Brüh .

   [«Con una forchetta e con molta fatica

   sua madre lo tirò fuori dallo stufato».  (Lipps, op. cit., p.  177.)

   È come se (commenta Lipps), la Müh [fatica] fosse uno strumento come la
   forchetta. Noi sentiamo, comunque, che questi versi, sebbene siano
   molto comici, sono lontani dall'essere un motto di spirito. Potremo
   riprendere questi esempi più tardi, quando non avremo più bisogno di
   risolvere il problema della relazione tra la comicità ed il motto di
   spirito,

   Abbiamo osservato nell'esempio del duca e del tintore che sarebbe
   risultato un motto di spirito mediante unificazione se il tintore
   avesse risposto: «No, temo che il cavallo non resisterebbe alla
   bollitura». Ma la sua risposta fu: «Sì, Altezza, se può resistere alla
   bollitura». La sostituzione dell'appropriato « no» con un «sì»
   costituisce un nuovo metodo tecnico di motto di spirito, l'uso del
   quale può essere ritrovato in alcuni altri esempi.

   Un motto di spirito simile a quello che abbiamo già menzionato
   (Fischer, op. cit., pp. 107 ss) è più semplice:

   «Federico il Grande sentì parlare di un predicatore in Slesia che aveva
   fama di essere in contatto con gli spiriti. Lo mandò a chiamare e Io
   ricevette con questa domanda: "Puoi evocare gli spiriti?". La risposta
   fu: "Ai vostri ordini, Maestà. Ma non vengono"». È ovvio qui, che il
   metodo usato nel motto di spirito sta tutto nel fatto di sostituire la
   sola risposta possibile «no» con il suo contrario. Per effettuare
   questa sostituzione è stato necessario aggiungere un «ma» ad un «sì»;
   così «sì» e «ma» hanno un significato equivalente a «no». Questa
   rappresentazione per opposti, come noi la chiameremo, serve in vario
   modo al meccanismo del motto di spirito. Nei due esempi che seguono ciò
   apparirà ancora più chiaro:

   «Questa signora rassomiglia alla Venere di Milo per molti aspetti:
   anche lei è straordinariamente vecchia, come quella non ha denti, ed ha
   chiazze bianche sulla superficie giallastra del corpo», scrive Heine.

   Qui abbiamo la rappresentazione della bruttezza attraverso un paragone
   con qualcosa che è bellissimo. È ben vero che questi paragoni sono
   possibili soltanto quando si tratta di qualità espresse in termini che
   hanno un doppio senso o in importanti dettagli. Quest'ultima
   caratteristica si riferisce al nostro secondo esempio, Il Grande
   Spirito, di Lichtenberg:

   «Riuniva in sé le caratteristiche dei grandi uomini. Teneva la testa di
   traverso come Alessandro; doveva sempre portare un parrucchino come
   Cesare; poteva bere litri di caffè come Leibniz; e una volta che si era
   accomodato nella sua poltrona, si dimenticava di mangiare e di bere
   come Newton, e, come lui, occorreva svegliarlo; portava la parrucca
   come il Dr. Johnson e lasciava sempre sbottonato l'ultimo bottone dei
   calzoni, proprio come Cervantes».

   Von Falke riportò da un viaggio in Irlanda un esempio particolarmente
   brillante di rappresentazione per opposti, un esempio nel quale non si
   fa alcun uso di parole con doppio senso. La scena era una mostra di
   opere di cera (come potrebbe essere il museo di Madame Tussaud). Una
   guida stava accompagnando una compagnia di visitatori composta da
   persone giovani e anziane e, passando da una figura all'altra spiegava:
   «Questo è il Duca di Wellington ed il suo cavallo». Allora una giovane
   donna domandò: «Qual è il Duca di Wellington e quale il suo cavallo? ».
   «Quello che vuoi tu, piccola», fu la risposta. «Tu hai pagato il
   biglietto e hai il diritto di scegliere».

   La riduzione di questo motto di spirito irlandese sarebbe: «Che
   vergogna! Con quale coraggio osano esporre in pubblico queste statue di
   cera! Uno non può neanche distinguere chi sia il cavallo e chi il
   cavaliere! (Esagerazione faceta). Ma guarda un po' per che cosa si deve
   buttare il denaro!». Questa esclamazione indignata, nata da un piccolo
   incidente, viene ulteriormente drammatizzata. Al posto del pubblico in
   generale, compare una giovane signora, e alla figura del cavaliere si
   attribuisce una identità precisa: deve essere il Duca di
   Wellington,   tanto  popolare  in   Irlanda    Ma  l'impudenza del
   proprietario o della guida, che spilla denaro alla gente e non offre
   nulla in cambio, è rappresentata dall'opposto - da un discorso in cui
   egli si vanta di essere un eccellente uomo d'affari, che non ha nessuna
   preoccupazione maggiore di quella di salvaguardare i diritti che il
   pubblico ha acquistato con il pagamento. Ed ora possiamo vedere che la
   tecnica di questo motto di spirito non è delle più semplici. Per quanto
   riguarda il fatto che permette all'imbroglione di insistere sulla sua
   coscienziosità, si può parlare di un caso di rappresentazione per
   opposti; ma per il fatto che egli ottiene questo scopo quando gli viene
   richiesto qualcosa di molto diverso - tanto da rispondere con la
   rispettabilità dei suoi affari quando ci si aspettava da lui
   l'identificazione di una figura - si tratta di un esempio di
   spostamento. La tecnica del motto di spirito sta nella combinazione dei
   due mezzi.

   Non c'è una grande differenza tra quest'esempio ed un piccolo gruppo
   che comprende quelli che possono essere definiti motti di spirito
   «esagerati». In essi il « sì» che andrebbe bene nella riduzione è
   sostituito da un «no», che, tuttavia, a causa del suo contenuto, ha la
   forza di un «sì» rafforzato, e viceversa. Una negazione è il sostituto
   di un'affermazione esagerata. Questo succede, ad esempio,
   nell'epigramma di Lessing (Si tratta dell'imitazione d'un epigramma
   della Antologia Palatina.) :

   Die gute Galathee! Man sagt, sie schwörz ihr Haar;

   Da dodi ihr Haar schon schwarz, als sie es kaufte, war.

   [«La buona Galatea tinge di nero i suoi capelli, si è pensato; ma no!

   I suoi capelli erano già neri quando se li è comprati».]

   Oppure la maliziosa pseudo-difesa della filosofia fatta da Lichtenberg:
   «Ci sono più cose in cielo ed in terra di quanto non si sogni nella
   vostra filosofia», aveva detto sprezzantemente il Principe Amleto.
   Lichtenberg sapeva che questa condanna non era abbastanza severa,
   perché non teneva conto di tutte le obiezioni che si possono fare alla
   filosofia. Perciò aggiunse ciò che era stato tralasciato: «Ma nella
   filosofia c'è anche molto che non si può trovare né in cielo né in
   terra». La sua aggiunta, è vero, rende più evidente il modo in cui la
   filosofia ci compensa per le insufficienze di cui l'accusa Amleto. Ma
   questa compensazione implica un'altra e più grave accusa.

   Due motti di spirito ebrei, anche se piuttosto volgari, sono anche più
   chiari, in quanto privi di qualunque traccia di spostamento.

   «Due ebrei parlavano di bagni. "Io faccio il bagno ogni anno ", disse
   uno di loro, "che ne abbia bisogno o meno "». È ovvio che il fatto di
   insistere con vanagloria sulla sua pulizia serve solo a rivelare che è
   molto sporco.

   «Un ebreo notò i resti di un po' di cibo nella barba di un altro.
   "Posso dirvi che cosa avete mangiato ieri". "Bene, ditemelo". "Allora,
   lenticchie". "Sbagliato: le ho mangiate l'altro ieri! "».

   L'esempio seguente è un eccellente motto di spirito con esagerazione,
   che si può facilmente far risalire alla rappresentazione per opposti:

   Il re accettò di visitare una clinica chirurgica ed andò dal professore
   mentre questi stava amputando una gamba. Egli accompagnò tutte le fasi
   dell'operazione con alte espressioni della sua regale soddisfazione:
   «Bravo! bravo! mio caro professore!». Finita l'operazione il professore
   gli si avvicinò e gli chiese con un profondo inchino: «Vostra Maestà
   ordina che io amputi anche l'altra gamba?».

   Certamente i pensieri del professore durante l'ascolto delle frasi
   entusiaste del re non avrebbero potuto essere espressi nella loro forma
   reale: «Sembra che io tagli la gamba malata del poveretto per ordine
   regale e solo per la soddisfazione del re. Dopotutto io ho
   effettivamente altre ragioni per operare». Ma poi egli va dal re e
   dice: «Non ho altre ragioni per effettuare una seconda operazione,
   tranne un ordine di Vostra Maestà. L'approvazione di cui mi avete
   onorato mi ha reso così felice che aspetto soltanto un cenno di Vostra
   Maestà per amputare anche la gamba sana». In questo modo egli riesce a
   farsi capire dicendo esattamente il contrario di ciò che pensa sia
   meglio tenersi per sé. Questo contrario è un'esagerazione cui nessuno
   può credere.

   Come dimostra quest'esempio, la rappresentazione attraverso un opposto
   è uno strumento della tecnica del motto di spirito, che viene
   frequentemente usato ed ha un effetto notevole. Ma c'è qualcos'altro
   che non dobbiamo tralasciare: vale a dire che questa tecnica non è una
   tecnica peculiare del motto di spirito. Quando Marc'Antonio, dopo aver
   parlato a lungo nel foro ed aver rovesciato l'atteggiamento emozionale
   degli ascoltatori raccolti attorno al corpo di Cesare, esclama ancora
   una volta:

   Perché Bruto è un uomo d'onore ...*

   egli sa che ora la gente reagirà gridando il vero significato delle
   parole:

   Erano traditori:   altro che uomini d'onore!

   Ora, quando Simplicissimus  descrive una collezione di incredibili atti
   di brutalità e di cinismo come espressione del «sentimento umano»,
   siamo di fronte ancora una volta ad una rappresentazione attraverso
   l'opposto. Ma noi chiamiamo questo ironia e non più motto di spirito.
   La sola tecnica che caratterizza l'ironia è la rappresentazione per
   opposti. Per di più noi leggiamo e sentiamo citati i «motti di spirito
   ironici». Dunque, non si può dubitare più a lungo: la sola tecnica non
   è sufficiente a caratterizzare la natura del motto di spirito. Si
   richiede qualcosa di più che non abbiamo ancora scoperto. Ma, d'altra
   parte, rimane ancora un fatto certo e cioè che, se noi distruggiamo la
   tecnica del motto di spirito, questo scompare. Per ora possiamo trovare
   qualche difficoltà nel capire come si possano conciliare questi due
   punti fissi a cui siamo arrivati nello spiegare i motti di spirito.

   Se la rappresentazione per opposti è uno degli strumento tecnici dei
   motti di spirito, ci possiamo aspettare che i motti di spirito si
   possano avvalere anche della tecnica contraria - la rappresentazione
   attraverso qualcosa di simile o di analogo. Un'ulteriore ricerca della
   nostra inchiesta ci mostrerà infatti che questa è la tecnica di un
   nuovo, ampio gruppo di motti di spirito concettuali. Definiremo molto
   più appropriamente questa tecnica se, al posto di rappresentazione
   attraverso qualcosa di analogo, diremo piuttosto attraverso qualcosa di
   «o-mogeneo» o «connesso». Cominciamo, dunque, da quest'ultima
   caratteristica  ed  illustriamola  subito con  un  esempio.

   Ecco un aneddoto americano.

   Due uomini d'affari non molto scrupolosi, a forza di imprese
   rischiosissime, erano riusciti ad accumulare una grossa fortuna e
   stavano quindi facendo grandi sforzi per entrare nella buona società.
   Un metodo che sembrò loro eccellente fu di farsi fare il proprio
   ritratto dal più celebre e caro artista della città, i cui dipinti
   venivano tenuti in altissima considerazione. Le preziose tele furono
   esposte per la prima volta ad un gran ricevimento, ed i due anfitrioni
   portarono il più influente conoscitore e critico d'arte vicino al muro
   sul quale i ritratti erano appesi, l'uno a fianco all'altro, per
   strappargli un giudizio ammirato. Egli studiò a lungo i lavori, quindi,
   scuotendo la testa come se ci fosse qualcosa che gli sfuggiva, indicò
   lo spazio tra i dipinti e chiese tranquillamente:   «Ma dov'è il
   Redentore?».

   Il significato di questa osservazione è chiaro. Si tratta ancora una
   volta della rappresentazione di qualcosa che non può essere espressa
   direttamente. Come avviene questa rappresentazione indiretta} Partendo
   dalla rappresentazione nel motto di spirito, noi ripercorriamo il
   sentiero all'indietro attraverso una serie di associazioni e deduzioni
   facilmente stabilite. Possiamo indovinare dalla domanda «ma dov'è il
   Redentore?» che l'immagine dei due quadri ne ha ricordato
   all'interlocutore una analoga, familiare a lui come a noi, che
   comunque, includeva un elemento che qui mancava - il dipinto del
   Salvatore fra altre figure. C'è una sola simile situazione: Cristo fra
   i due ladroni. L'elemento che manca è evocato dal motto di spirito.
   L'analogia sta nei quadri, appesi alla destra e alla sinistra del
   Redentore, che il motto di spirito sfiora; e consiste soltanto nel
   fatto che i quadri appesi alle pareti sono quadri di ladroni. Ciò che
   il critico voleva dire ma non ha potuto dire era: «Siete una coppia di
   furfanti»; o, più chiaramente: «Che me ne importa dei vostri quadri?
   Voi siete una coppia di furfanti - lo so bene!». E finì con il dirlo
   servendosi di qualche associazione di idea e di qualche deduzione,
   nella maniera che noi abbiamo definita come allusione. Ricordiamo
   subito dove abbiamo già incontrato l'allusione: connessa con il doppio
   senso. Quando due significati sono insiti in una parola ed uno di essi
   è tanto più frequente e normale che ci viene subito in mente, mentre
   l'altro è meno usato e perciò meno evidente, abbiamo stabilito di
   parlare di doppio senso con allusione. Nel complesso degli esempi che
   abbiamo già esaminato, abbiamo notato che la tecnica non è semplice, ed
   ora capiamo che l'allusione è il fattore che li complica. (Vedi per
   esempio il motto di spirito con inversione sulla moglie che si era
   adagiata un po' e così aveva potuto guadagnare molto, o il motto di
   spirito per controsenso sull'uomo che replica alle congratulazioni per
   la nascita del suo ultimo figlio dicendo che è incredibile quante cose
   possano fare le «mani» umane).

   Nell'aneddoto americano ci troviamo davanti ad un'allusione senza alcun
   doppio senso, e vediamo che la sua caratteristica consiste nel
   sostituire una cosa con un'altra, che sia collegata con la prima in
   connessione concettuale. È facile intuire che la connessione
   utilizzabile è di diversi tipi. Per non perderci in una massa di
   dettagli discuteremo soltanto delle varianti più importanti, e
   servendoci solo di pochi esempi. La connessione usata per la
   sostituzione potrebbe essere soltanto una omofonia, così che questa
   sottospecie diventa analoga ai puns fra i motti di spiritò verbali.
   Qui, comunque, non c'è omofonia tra due -parole, ma fra due frasi, fra
   due espressioni caratteristiche, e così di seguito.

   Per esempio, Lichtenberg ha coniato la frase: «Nuove sorgenti curano
   bene», che subito ci ricorda il proverbio: «Nuove ramazze puliscono
   meglio». Le due frasi hanno in comune la prima parola e mezza e
   l'ultima, come pure l'intera struttura della frase.  [In tedesco le
   prime sillabe di «sorgenti» (Bäder) e di «ramazze» (Besen) hanno un
   suono simile; e nel proverbio tedesco l'ultima parola è «bene» (gut).]

   E non v'è dubbio che l'espressione sia venuta in mente all'arguto
   filosofo come un'imitazione del familiare proverbio. Dunque la frase di
   Lichtenberg diventa un'allusione al proverbio. Per mezzo di
   quest'allusione viene suggerito qualcosa che non è detto esplicitamente
   - in questo caso, che qualcos'altro sia responsabile degli effetti
   prodotti dalle sorgenti oltre alle invariabili caratteristiche delle
   sorgenti termali.

   Una soluzione tecnica analoga si applica ad un'altra arguzia (Scherz) o
   motto di spirito (Witz) di Lichtenberg: «Una ragazza di appena dodici
   Moden (mode) di età». Che richiama per assonanza «dodici Monden (lune)
   », mesi, ed originariamente potrebbe essere stato un lapsus della penna
   al posto di quest'ultima, che è un'espressione permessa in poesia. Ma
   ha anche senso usare come metodo per determinare l'età della, donna i
   cambiamenti della moda, invece di quelli della luna.

   Il legame può anche consistere nella somiglianza, eccezion fatta per
   una «leggera modifica». Così anche questa tecnica è parallela alla
   tecnica verbale. Entrambi i tipi di motti di spirito causano presso a
   poco lo stesso effetto, ma è più facile distinguerli l'uno dall'altro
   se si prende in considerazione il meccanismo del motto di spirito. Ed
   ecco un esempio di motto di spirito o di pun di questo tipo.

   Marie Wilt era una grande cantante, famosa per l'estensione ...non
   soltanto della sua voce. Conobbe l'umiliazione di veder applicato alla
   sua figura deforme un gioco di parole basato sul noto romanzo di Giulio
   Verne «il giro della Wilt (in tedesco «mondo» si dice Welt) in 80
   giorni».

   Oppure: Every fathom a queen - in ogni bracciata del suo corpo una
   regina - modifica della nota frase di Shakespeare Every inch a king -
   per ogni pollice del suo corpo era un re - re in ogni pollice del suo
   corpo, (re da capo a piedi). L'allusione a questa citazione fu fatta a
   proposito di una aristocratica grassa fuori misura. Non si potrebbero
   fare obiezioni se qualcuno preferisse includere questo motto di
   spirito  tra   quelli  con   «condensazione  con   modificazione».

   Un amico disse di qualcuno che aveva dei propositi elevati ma si
   ostinava a voler raggiungere la sua meta: «Er hat ein Ideal vor dem
   Kopf» [ «Ha un ideale davanti agli occhi» ]. La frase corrente è: Ein
   Brett von dem Kopf haben (lettera-mente, «avere un asse davanti alla
   testa, avere i paraocchi, essere ottuso»). La modifica allude a questa
   frase e si serve del suo significato per i propri scopi. In questo caso
   ancora una volta, la tecnica può essere definita come condensazione con
   modifica.

   È quasi impossibile fare una distinzione tra «allusione per mezzo della
   modifica » e «condensazione con sostituzione», se la modifica è
   limitata al cambiamento delle lettere. Per esempio: «Dichteritis»
   (parola inesistente, che può essere tradotta «autorite» - da «Dichters
   » [un autore]). L'allusione al funesto contagio della «Diphteritis
   (difterite)» prospetta come un altro pericolo pubblico anche la mania
   di scrivere dei dilettanti.

   Le particelle negative creano delle allusioni molto chiare, rese
   possibili grazie ad una leggera modifica:

   «Mio caro co/rreligionario Spinoza», dice Heine. «Noi, per disgrazia di
   Dio, braccianti a giornata, servi, negri, contadini...» è il modo in
   cui Lichtenberg inizia un manifesto (con il quale non va molto più in
   là) fatto tutto di questi sfortunati - che certamente hanno più diritto
   a questo titolo di quanto non ne abbiano re e principi alla formula
   immodificata.

   Infine, un altro tipo di allusione è l'omissione, che può essere
   paragonata alla condensazione senza formazione di un sostituto. In
   realtà, in ogni allusione qualcosa viene omesso, cioè il corso del
   pensiero che porta all'allusione. Il che dipende soltanto dal fatto se
   la cosa più ovvia sia il vuoto nelle parole dell'allusione o il
   sostituto che riempie parzialmente il vuoto. Così una serie di esempi
   ci riporterebbe da un'evidente omissione ad un'allusione vera e
   propria. Un'omissione senza una sostituzione è evidente nel seguente
   esempio.

   Un giornalista arguto e combattivo vive a Vienna; le sue pungenti
   critiche lo avevano portato più d'una volta ad essere fisicamente
   maltrattato da chi era oggetto delle sue invettive. Una volta, mentre
   veniva discusso un nuovo misfatto di uno dei suoi abituali nemici;
   qualcuno esclamò: «Se X. lo viene a sapere, si prenderà di nuovo
   qualche ceffone». [X.  indica  qui  Karl  Kraus]

    La tecnica di questo motto di spirito, per prima cosa, si fonda sullo
   stupore per la sua apparente assurdità, giacché non riusciamo a capire
   come qualche ceffone possa essere l'immediata conseguenza dell'aver
   udito qualcosa. L'assurdità scompare se noi inseriamo nel vuoto: « Egli
   scriverà un articolo talmente sarcastico su quell'uomo che ... ecc.».
   Un'allusione per mezzo di un'omissione, combinata con un controsenso,
   sono perciò gli strumenti tecnici usati in questo motto di spirito.

   Heine dice: «Quel tizio si loda tanto da far salire il prezzo dei
   deodoranti». Qui la lacuna è abbastanza facilmente colmata. La parte
   omessa viene sostituita da una deduzione, la quale riporta
   all'omissione, con un riferimento allusivo ad un noto detto tedesco:
   «La lode di se stesso puzza».

   E adesso, ancora una volta, due Ebrei fuori dai bagni pubblici. Uno dei
   due rileva: «Ecco. Un altro anno se ne è andato!».

   Questi esempi ci tolgono ogni dubbio sul fatto che qui l'omissione è
   parte integrante dell'allusione.

   C'è ancora una notevole lacuna nel nostro prossimo esempio, sebbene si
   tratti di un genuino e corretto motto di spirito con allusione. Dopo un
   carnevale d'artisti, a Vienna, fu fatto circolare un libello scherzoso
   nel quale, tra gli altri, era anche il seguente epigramma:

   Una moglie è come un ombrello. Prima o poi si prende il taxi.

   Un ombrello non protegge abbastanza dalla pioggia. Quel «prima o poi»
   può significare soltanto «se piove molto», e il taxi è un veicolo
   pubblico. Ma giacché qui si parla soltanto della forma della
   similitudine, noi rimanderemo l'esame più dettagliato del motto di
   spirito a più tardi. Il Bäder von Lucca di Heine  contiene un vero
   vespaio di pungenti allusioni e fa uso in modo magistrale di questa
   forma di motto di spirito con scopi polemici (contro il conte Platen).
   Molto presto il lettore può arguire di che cosa si tratta, vi sono
   accenti di un particolare tema, del tutto inadatti alla
   rappresentazione diretta, tramite delle allusioni al materiale della
   più varia specie, - per esempio, nelle trasformazioni verbali di
   Hirsch-Hyacinth: «Tu sei troppo grosso ed io troppo sottile; tu hai
   molta immaginazione ed io ho maggior senso degli affari; io sono un
   pratico e tu sei un diarretico; in breve, siamo completamente agli
   antipodi». - «Venere Urinia» - «La grossa Gudel (allusione a una ricca
   dama amburghese con questo nome) von Dreckwall(Dreck = escremento)» di
   Amburgo e così via. Poi gli eventi descritti dall'autore si presentano
   in un modo che a prima vista sembrerebbero testimoniare solo la sua
   petulanza maliziosa ma che presto rivelano la loro relazione con uno
   scopo polemico ed allo stesso tempo ci si presentano come allusioni.
   Alla fine esplode l'attacco contro Platen, e di qui in poi le allusioni
   al tema dell'amore del conte per gli uomini (con il quale ci siamo già
   familiarizzati) sgorga e si spande in ogni frase dell'attacco di Heine
   sul talento ed il carattere del suo antagonista. Per esempio:

   Anche se le Muse non gli sono benevole, egli tiene il Genio della
   Parola in suo potere, o, comunque, sa come usargli violenza. Infatti
   non gode dell'amore spontaneo di quel Genio, e perciò deve inseguirlo
   incessantemente: inoltre sa catturare solo le forme esteriori, che,
   nonostante la loro adorabile rotondità, non parlano mai con nobili
   suoni...

   [...] È come lo struzzo che crede di essere ben nascosto se infila la
   testa nella sabbia, in modo che si possa vedere solo il suo culo. Il
   nostro uccello esaltato avrebbe fatto meglio a nascondere il deretano
   nella sabbia ed a mostrarci la testa.

   Forse l'allusione è il metodo più comune e duttile per la creazione dei
   motti di spirito, ed è alla base della maggior parte dei motti di
   spirito di breve durata, con i quali siamo abituati ad intessere le
   nostre conversazioni, e che non avrebbero senso, una volta estirpati
   dal loro suolo naturale e presi isolatamente. Ma questo ci ricorda
   proprio, una volta di più, il fatto che ci ha confuso le idee nel
   nostro studio della tecnica del motto di spirito. Un'allusione, di per
   sé, non costituisce un motto di spirito. Ci sono allusioni costruite in
   modo corretto che non contengono quel carattere. Solo le allusioni che
   Io posseggono possono essere definite dei motti di spirito. Di modo che
   il criterio del motto di spirito, che abbiamo cercato di scoprire
   attraverso la loro tecnica, ci sfugge ancora una volta.

   Ho definito occasionalmente l'allusione come una rappresentazione
   indiretta; ed ora possiamo osservare che i vari tipi di allusioni,
   insieme alla rappresentazione per opposti ed alle altre tecniche che
   abbiamo citato, possono essere riuniti in un grande, unico gruppo, per
   il quale il termine più completo sarebbe quello di rappresentazione
   indiretta. Ragionamento errato, unificazione - questi sono anche i
   titoli sotto i quali possiamo classificare quelle tecniche dei motti di
   spirito concettuali di cui siamo venuti a conoscenza.

   Se esaminiamo più a fondo il nostro materiale, ci sembra di individuare
   una nuova sotto-specie di rappresentazione indiretta, che ha delle
   caratteristiche ben precise, ma di cui sono stati forniti pochi esempi.
   Si tratta della rappresentazione attraverso qualcosa di piccolo o di
   molto piccolo, che risponde al compito di dare piena espressione ad
   un'intera caratteristica per mezzo di un piccolo dettaglio. Questo
   gruppo può essere classificato come allusione, se pensiamo che questa
   piccolezza è in relazione a quanto deve essere rappresentato, e può
   essere visto come sua derivazione. Per esempio:

   Un Ebreo della Galizia stava viaggiando su un treno. Si era sistemato
   comodamente, si era sbottonato la giacca e aveva poggiato i piedi sopra
   il sedile. Proprio in quel momento un signore vestito modernamente
   entrò nello scompartimento. L'Ebreo si tirò su e prese una posizione
   più corretta. L'estraneo prese a sfogliare le pagine di un'agenda, fece
   qualche calcolo, rifletté per un momento e poi improvvisamente chiese
   all'Ebreo: «Mi scusi, quando è Yom Kippur (il Giorno della
   Espiazione)?». «Oh», disse l'Ebreo e mise di nuovo i piedi sul sedile
   prima di rispondere.

   Non si può negare che questa rappresentazione attraverso qualcosa di
   piccolo sia in relazione con la tendenza al risparmio che dobbiamo
   considerare, in seguito alla nostra ricerca, il fondo comune della
   tecnica verbale.

   Ecco un esempio molto simile:

   Un dottore a cui era stato chiesto di assistere una baronessa durante
   il parto, annunciò che il momento non era ancora giunto e propose al
   barone di fare nell'attesa una partita a carte nella stanza vicina.
   Dopo un po' un grido di dolore della baronessa giunse alle orecchie dei
   due uomini: «Ah, mon Dieu, que je souffre». Il maritò balzò in piedi,
   ma il dottore gli fece segno di sedersi: «Non è niente. Andiamo avanti
   con il gioco!». Popò dopo giunsero altre grida da parte della donna
   incinta: «Mein Gott, mein Gott, che terribili dolori!» «Non andate
   professore?», chiese il barone. «No, no. Non è ancora tempo». Alla fine
   dalla porta vicina venne un inconfondibile grido «Aa-ee, Aa-ee,
   Aa-ee!». Il dottore gettò le carte ed esclamò:  «Adesso è ora».

   Questa divertente storiella mostra due cose: come il dolore faccia
   anche trapelare la sua natura primitiva attraverso tutte le
   stratificazioni dell'educazione, e come una decisione importante possa
   essere presa nel modo giusto sulla base di un elemento apparentemente
   insignificante.

   12.

   C'è un altro tipo di rappresentazione indiretta usata nei motti di
   spirito, vale a dire la similitudine. L'abbiamo tenuta da parte tanto a
   lungo perché il fatto di prenderla in considerazione ci mette di fronte
   a nuove difficoltà, o rende particolarmente evidenti difficoltà che
   abbiamo già incontrato in altri contesti. Abbiamo già ammesso che in
   taluni degli esempi esaminati non siamo stati capaci di eliminare il
   dubbio sul fatto se essi dovessero venire considerati dei motti di
   spirito o meno; ed in questa incertezza abbiamo trovato che i
   fondamenti della nostra ricerca sono stati seriamente messi in dubbio.
   Mi rendo conto di questa incertezza molto più profondamente e
   frequentemente nei motti di spirito fondati su una similitudine. Esiste
   una sensazione - e probabilmente questo vale per molte altre persone
   nelle mie stesse condizioni - che mi dice «questo è un motto di
   spirito, posso definirlo un motto di spirito», anche prima che la
   natura essenziale e nascosta del motto di spirito sia stata scoperta.
   Questa sensazione mi lascia incerto molto spesso, nel caso dei paragoni
   spiritosi. Se, tanto per cominciare, io affermo con sicurezza che una
   similitudine è un motto di spirito, dopo un momento mi sembra di notare
   che il piacere che esso mi dà è di una qualità diversa da quella che
   generalmente mi viene da un motto di spirito. Ed il fatto che le
   analogie scherzose provochino molto  spesso  l'esplodere  delle  risate
   che  segnala  un buon motto di spirito, non mi permette di risolvere il
   dubbio nel solito modo - limitandomi agli esempi migliori e più
   efficaci della specie.

   È facile dimostrare che ci sono esempi decisamente graziosi ed efficaci
   di paragoni che al limite non ci colpiscono come motti di spirito. La
   bella similitudine tra la tenerezza del diario di Ottilia ed il filo
   rosso della marina inglese è una di questi. E non posso trattenermi dal
   citarne un'altra che non mi stanco mai di ammirare e dal cui effetto
   sono sempre colpito. Si tratta della similitudine con cui il Lassalle
   chiuse una celebre arringa (La Scienza ed i Lavoratori):

   Il fatto di venire imprigionato, se questa fosse la sua fine, non
   avrebbe un effetto maggiore su un uomo come quello che vi ho descritto,
   il quale ha preso come perenne monito per la propria vita le parole La
   Scienza ed i Lavoratori, di quello che avrebbe su un chimico preparato
   lo scoppio di una storta durante i suoi esperimenti scientifici. Appena
   l'interruzione si è esaurita, dopo un breve sguardo accigliato alla
   ribellione del materiale, egli riprenderà tranquillamente le sue
   ricerche e le sue fatiche.

   Una ricca antologia di similitudini scherzose può essere ritrovata
   negli scritti di Lichtenberg (il secondo volume dell'edizione di
   Gottingen del 1853) e da queste io trarrò il materiale per la nostra
   ricerca.

   È quasi impossibile portare la fiaccola della verità attraverso la
   folla senza bruciare la barba di qualcuno.

   Senza dubbio questo sembra un motto di spirito; ma ad un esame più
   attento notiamo che l'effetto scherzoso non nasce dal paragone in sé,
   ma dai suoi caratteri secondari. La «fiaccola della verità» non è
   un'immagine nuova, ma è stata usata invece spesso, tanto da
   trasformarsi in un cliché -cosa che accade sempre quando un'immagine ha
   fortuna e viene accettata nell'uso linguistico.

   Sebbene non si noti più il paragone nella frase «la fiaccola della,
   verità», Lichtenberg le restituisce improvvisamente la sua forza
   originaria completa. Infatti, viene fatta un'aggiunta alla similitudine
   e da essa deriva una conseguenza. Ma noi siamo già abituati ad un
   processo simile a questo che consiste nel dare il vero significato ad
   un'espressione attenuata, come tecnica del motto di spirito. Esso trova
   un posto nell'impiego molteplice dello stesso materiale. Può anche
   essere che l'impressione divertente originata dalla osservazione di
   Lichtenberg, nasca soltanto dalla dipendenza di questa dalla tecnica
   del motto di spirito.

   Lo stesso giudizio si può applicare con egual diritto ad un'altro
   paragone scherzoso dello stesso autore:

   Per essere esatti, l'uomo non fu una grande luce (Licbt) ma fu un
   grande candelabro (Leuchter)... era un professore di filosofia.

   Descrivere uno studioso come una grande luce, un lumen mundi, è un
   paragone che da tempo ha perso ogni efficacia, sia che in origine
   avesse l'effetto di un motto di spirito o no. Ma la similitudine viene
   rinfrescata e le viene restituita la sua forza primitiva, se si fa
   nascere da essa una modifica e si ottiene in questo modo, da essa, un
   nuovo paragone. Sembra che il modo in cui nasce questa seconda analogia
   sia ciò che determina il motto di spirito. Questo sarebbe un esempio
   della stessa tecnica del motto di spirito usata nell'esempio della
   fiaccola.

   Sembra che l'esempio seguente abbia le caratteristiche del motto di
   spirito per una ragione diversa, ma che può essere considerata simile:

   Mi sembra che le recensioni siano una specie di malattia infantile da
   cui i libri appena nati sono più o meno affetti. Ci sono esempi di
   elementi sanissimi che muoiono per questo; mentre i più deboli
   sopravvivono. Alcuni restano completamente immuni. Si sono fatti spesso
   tentativi di salvaguardarsi dalle recensioni mediante gli amuleti delle
   dediche, od anche di immunizzarsi contro tale pericolo con il proprio
   giudizio personale. Ma questo non serve sempre.

   Il paragone delle recensioni con le malattie infantili è basato nel
   primo esempio sul fatto di venire esposti ad esse subito dopo essere
   arrivati alla luce del sole. Non mi arrischio a stabilire se a questo
   punto il paragone ha già le caratteristiche di un motto di spirito. Ma
   esso viene portato avanti: ne deriva che il destino dei nuovi libri può
   essere rappresentato nell'ambito della stessa similitudine o attraverso
   una similitudine in relazione con questa. Indubbiamente una
   continuazione come quésta di un confronto è nella natura del motto di
   spirito, ma sappiamo già qual è la tecnica a cui si deve questo - è un
   caso di unificazione, la creazione di un legame inatteso. Il carattere
   dell'unificazione non viene alterato dal fatto che in questo caso esso
   consiste in un'aggiunta ad una similitudine preesistente.

   In un altro gruppo di comparazioni si è tentati di sostituire ciò che è
   indubbiamente un'impressione che ha il carattere di motto di spirito
   con un altro fattore, che ancora una volta non ha niente  a  che
   fare,  di  per  sé, con la natura della similitudine. Queste sono delle
   similitudini che contengono un accostamento sorprendente, spesso una
   combinazione che suona assurda, oppure esse sono sostituite da qualcosa
   che ha lo stesso effetto del paragone. La maggior parte degli esempi di
   Lichtenberg appartiene a questo gruppo.

   È un peccato che uno non possa guardare nelle sapienti viscere degli
   autori in modo da scoprire che cosa hanno mangiato.

   Le viscere «sapienti» è indubbiamente un epiteto assurdo e sconcertante
   che si spiega soltanto con la similitudine. E che dire se la sua natura
   di motto di spirito fosse dovuta al suo sconcertante carattere di
   combinazione? Se così fosse, ci sarebbe una corrispondenza, un metodo
   di creazione del motto di spirito con il quale ci siamo già
   familiarizzati - «la rappresentazione per assurdo».

   Lichtenberg ha usato lo stesso confronto tra l'assimilazione di letture
   e materie istruttive e l'assimilazione di nutrimenti fisici per uri
   altro motto di spirito:

   Egli teneva in grandissima considerazione lo studio a casa, ed era
   perciò  largamente  favorevole  all'imparare mangiando.

   Altre similitudini dello stesso autore mostrano la stessa assurda, o
   perlomento sorprendente attribuzione di epiteti che come incominciamo a
   notare costituiscono il nucleo centrale del motto di spirito:

   Ognuno ha il suo rovescio morale (backside) [in  inglese,   deretano]
   che non mostra se non in caso di necessità e che tiene nascosto quanto
   più a lungo è possibile nelle brache della rispettabilità.

   « Rovescio della morale» - l'assegnazione di questo attributo è
   sorprendente ed è il risultato di una comparazione. Ma in più, il
   paragone viene portato oltre con un gioco di parole - «necessità» - e
   con un ancor più insolito accostamento («le brache della
   rispettabilità»), che è forse un motto di spirito di per sé; poiché le
   brache, dacché sono le brache della rispettabilità, diventano, per così
   dire, un motto di spirito. Non dobbiamo dunque sorprenderci se il tutto
   ci dà l'impressione di essere un paragone che costituisce anche un
   ottimo motto di spirito. Noi cominciamo a notare che siamo inclini,
   generalmente, quando una caratteristica si riferisce soltanto ad una
   parte del tutto, ad estenderla, nel nostro giudizio, al tutto stesso.
   Le « brache della rispettabilità», incidentalmente, ci richiamano
   qualche  sorprendente verso di Heine:

   ... Bis mir endlich,

   endlich alle Knopfe rissen

   an der Hose der Geduld.^

    [«... Finché alla fine, alla fine ogni bottone salta dalle brache
   della mia pazienza».]

   Non vi può essere dubbio alcuno che queste due ultime comparazioni
   abbiano una caratteristica che noi non troviamo in ogni buona
   similitudine (come dire, in ogni paragone calzante). Di esse infatti
   potremmo dire che raggiungono un alto grado di degradazione. Esse
   accostano qualcosa che appartiene ad un'alta categoria, qualcosa di
   astratto (in questi esempi, «rispettabilità» e «pazienza»), con
   qualcosa di molto concreto ed anche un po' spregevole («brache»). In un
   altro esempio considereremo il fatto che questa peculiarità abbia o
   meno qualcosa a che fare con. il motto di spirito. Adesso cercheremo di
   analizzare un altro esempio in cui questa caratteristica dispregiativa
   è particolarmente chiara. Weinberl, l'impiegato nella farsa di Nestroy
   Vuole fare bisboccia, immagina come un giorno, quando sarà un
   rispettabile uomo d'affari, ricorderà il tempo della sua giovinezza:

   Quando il ghiaccio di fronte al magazzino della memoria si è sciolto
   cosi in un discorso amichevole, quando la porta ad arco dei vecchi
   tempi è stata aperta di nuovo e la vetrina dell'immaginazione è piena
   di ricordi del passato ...

   Certamente queste sono delle similitudini tra cose astratte e cose
   molto comuni; ma il motto di spirito dipende - in parte o interamente -
   dal fatto che un commesso si serva di paragoni tratti dal campo delle
   sue attività quotidiane. Il trasportare queste astrazioni e il porle in
   connessione con le cose ordinarie delle quali si compone la sua vita è
   purtutta-via un atto di unificazione.

   Ma torniamo alle analogie di Lichtenberg:

   I moventi che ci conducono a fare qualsiasi cosa potrebbero essere
   espressi come i trentadue venti (punti della bussola) e potrebbero
   essere chiamati alla stessa maniera: per esempio, «pane / pane - fama»
   o «fama / fama - pane».

   Come accade spesso con i motti di spirito di Lichtenberg, l'impressione
   di qualcosa di idoneo, arguto e pungente è così evidente che il nostro
   giudizio sulla natura di ciò che costituisce il motto di spirito ne
   resta ingannato. Quando una qualche arguzia si fonde con ricchezza di
   significati in un'osservazione di questo genere probabilmente saremo
   portati a dichiarare che il tutto è un eccellente motto di spirito. Mi
   piacerebbe, piuttosto, azzardare e dire che ogni cosa che sia veramente
   nella natura di un motto di spirito nasce dalla sorpresa di una strana
   combinazione come «pane / pane - fama». Come motto di spirito, perciò
   sarebbe una rappresentazione per assurdo.

   Uno strano accostamento o l'attribuzione di un epiteto assurdo possono
   dare lo stesso risultato di una similitudine.

   « Una donna zweischläfrige una donna a due piazze» (letto sul quale si
   può dormire in due). «Un banco di chiesa einschläfriger» (soporifero e
   anche «sul quale si può dormire da soli»). ^(Entrambe le citazioni sono
   tratte da Lichtenberg.) Dietro queste due frasi c'è una similitudine
   con il letto; in entrambe, accanto allo stupore opera il fattore
   tecnico della allusione - un'allusione nell'un caso ai soporifici
   effetti di un sermone e nell'altro all'inesauribile tema delle
   relazioni sessuali.

   Fin qui abbiamo trovato che per quanto un confronto possa sembrarci
   spirilogia ci colpisce come parte della natura di un motto di spirito,
   ciò è dovuto al fatto che riconosciamo una delle tecniche dei motti di
   spirito a noi familiare. Ma pochi altri esempi ci daranno finalmente
   l'opportunità di mettere in evidenza una similitudine può essere essa
   stessa un motto dì spirito. Ecco come Lichtenberg descrive certe odi:

   Sono in poesia quel che gli immortali lavori di Jakob Bohme sono in
   prosa — una specie di picnic nel quale l'autore provvede alle parole ed
   il lettore al senso.

   Quando egli filosofeggia, dà una traccia, un gradevole chiarore lunare
   sulle cose, che in generale ci fa piacere ma che non ci mostra
   chiaramente neanche una sola cosa.

   O Heine:

   Il suo volto somiglia ad un palinsesto, sul quale sotto la più recente
   nera scrittura con la quale il monaco ha copiato il testo di un Padre
   della Chiesa, si nascondono le rime semidimenticate di un antico poema
   d'amore greco. (Harzreise).

   Oppure prendiamo il lungo confronto, che è nel Bäder von Lucca
   (Reisebilder III) con uno scopo molto avvilente:

   Un ecclesiastico cattolico si comporta piuttosto come un impiegato di
   un grosso ufficio. La Chiesa, la grande azienda, della quale il Papa è
   il capo, gli dà un lavoro sicuro e, in cambio, un salario sicuro. Egli
   lavora pigramente, come tutti coloro che non lavorano per se stessi,
   hanno numerosi colleghi e possono facilmente passare inosservati in
   mezzo al grande trambusto della ditta. La sola cosa che gli sta a cuore
   è la fiducia dell'azienda e ancor di più il non essere licenziato,
   poiché se fallisce perderebbe i suoi mezzi di sussistenza. Un
   ecclesiastico protestante, invece, è in ogni caso solo il principale di
   se stesso e svolge i suoi affari religiosi per il proprio esclusivo
   interesse. Egli, al contrario del suo collega mercante cattolico, non
   tratta affari all'ingrosso ma solo al dettaglio. E finché si dovrà
   arrangiare da solo, non potrà essere pigro. Dovrà pubblicizzare i suoi
   articoli di fede, dovrà battere la concorrenza degli altri e, vero
   dettagliante qual è, starà nel suo negozio di vendita al dettaglio,
   pieno di lavoro ed invidioso di tutte le grosse aziende e
   particolarmente della grande impresa di Roma, che paga i salari di
   tante migliaia di contabili e di imballatori  ed  ha le sue  fabbriche
   in  tutto il   mondo.

   Di fronte a questo ed a molti altri esempi, non possiamo più discutere
   il fatto che un paragone possa di per sé possedere la caratteristica
   del motto di spirito, senza che quest'impressione sia giustificata
   dall'entrata in gioco di una delle sue note tecniche tipiche. Ma,
   stando così le cose, noi rimaniamo completamente confusi nella ricerca
   di ciò che determina la caratteristica arguta della similitudine poiché
   certamente quella caratteristica non risiede in esse come forma di
   espressione di pensiero o nella meccanica di un paragone. Tutto ciò che
   possiamo fare è di includere la similitudine tra i tipi di
   rappresentazione indiretta, usata dalla tecnica del motto di spirito, e
   di lasciare insoluto il problema che abbiamo incontrato molto più
   chiaramente nel caso di similitudini che nelle forme del motto di
   spirito in precedenza esaminate. Non sarà certo senza motivo per cui
   nel caso della similitudine ci riesce più difficile che nel caso delle
   altre forme di espressione decidere se un certo motto è spiritoso
   oppure no.

   Neanche questa lacuna tra le cose che siamo riusciti a capire ci
   autorizza a lamentarci se da una prima ricerca non sono scaturiti
   risultati. In vista dell'intima connessione che dobbiamo essere
   preparati ad attribuire alle differenti caratteristiche del motto di
   spirito, sarebbe imprudente cercare di spiegare completamente un lato
   del problema prima di aver dato una occhiata agli altri.
   Possiamo essere certi che nessuna delle possibili tecniche del motto di
   spirito sia sfuggita alla nostra indagine? Certamente no. Ma un
   continuo esame di nuovo materiale ci può. convincere che abbiamo
   avvicinato i più comuni e i più importanti strumenti tecnici del
   meccanismo del motto di spirito -e in ogni caso tutto quanto si
   richiede per formarsi un giudizio sulla natura di quel processo
   psichico. Fin qui non siamo ancora giunti ad un simile giudizio; ma
   d'altro canto, adesso siamo in possesso di un'indicazione importante
   sulla direzione dalla quale ci si può aspettare di ricevere maggiori
   chiarimenti. Gli interessanti processi di condensazione, accompagnati
   da una formazione sostitutiva, che abbiamo riconosciuto come il fulcro
   della tecnica del motto di spirito verbale riguardano anche la
   formazione dei sogni, nel meccanismo dei quali sono stati scoperti gli
   stessi processi psichici. Ciò è ugualmente vero, comunque, per le
   tecniche del motto di spirito concettuale - spostamento, ragionamento
   erroneo, assurdità, rappresentazione indiretta, rappresentazione
   mediante il contrario - che riappaiono uno e tutti nella tecnica del
   meccanismo del sogno. Lo spostamento dà luogo all'apparenza
   sconcertante dei sogni, che ci impedisce di capire che sono una
   continuazione della nostra vita da svegli. L'uso dell'assurdità e del
   controsenso nel sogno gli è costata il riconoscimento della sua dignità
   d'essere considerato un prodotto psichico ed ha portato gli studiosi a
   supporre che una disintegrazione delle attività mentali ed una
   cessazione di. quella critica, morale e logica, siano condizioni
   necessarie per la formazione del sogno. La rappresentazione per opposti
   è una caratteristica onirica così diffusa che persino i libri popolari
   sull'interpretazione dei sogni, che sono su una strada completamente
   sbagliata, hanno l'abitudine di prenderla in considerazione. La
   rappresentazione indiretta - la sostituzione del pensiero onirico con
   un'allusione, con qualcosa di piccolo, un simbolismo simile alla
   similitudine - è precisamente ciò che distingue il modo di esprimersi
   dei sogni da quello della vita attiva ^78. Fin qui non abbiamo grandi
   possibilità di raggiungere l'accordo tra i metodi del meccanismo del
   motto di spirito e quelli del meccanismo dei sogni. Dimostrare questa
   concordanza nel dettaglio ed esaminare il suo fondamento sarà, in
   seguito, il nostro compito.

                   [BUTTON Input] (not implemented)______
