   #Modifica Wikipedia (it) Feed Atom di Wikipedia

   Vai al contenuto

   [ ] Menu principale
   Menu principale
   (BUTTON) sposta nella barra laterale (BUTTON) nascondi
   Navigazione
     * Pagina principale
     * Ultime modifiche
     * Una voce a caso
     * Nelle vicinanze
     * Vetrina
     * Aiuto
     * Sportello informazioni
     * Pagine speciali

   Comunità
     * Portale Comunità
     * Bar
     * Il Wikipediano
     * Contatti

   Wikipedia L'enciclopedia libera
   Ricerca
   ____________________
   (BUTTON) Ricerca

   [ ] Aspetto

     * Fai una donazione
     * registrati
     * entra

   [ ] Strumenti personali
     * Fai una donazione
     * registrati
     * entra

Indice

   (BUTTON) sposta nella barra laterale (BUTTON) nascondi
     * Inizio
     * 1 Storia e genesi dell'opera
       (BUTTON) Attiva/disattiva la sottosezione Storia e genesi
       dell'opera
          + 1.1 Premessa
          + 1.2 Il periodo storico dell'opera
     * 2 Analisi dell'opera
       (BUTTON) Attiva/disattiva la sottosezione Analisi dell'opera
          + 2.1 La struttura generale
          + 2.2 La Coscienza
          + 2.3 L'Autocoscienza
               o 2.3.1 Il rapporto "signoria e servitù"
               o 2.3.2 Stoicismo e scetticismo
               o 2.3.3 La coscienza infelice
          + 2.4 La Ragione
               o 2.4.1 Ragione osservativa
               o 2.4.2 Ragione attiva
               o 2.4.3 Individualità in sé e per sé
          + 2.5 Lo Spirito
          + 2.6 La Religione
          + 2.7 Il Sapere assoluto
     * 3 Prefazione della Fenomenologia dello spirito
       (BUTTON) Attiva/disattiva la sottosezione Prefazione della
       Fenomenologia dello spirito
          + 3.1 Critica al formalismo matematico
               o 3.1.1 "La Matematica"
               o 3.1.2 La negazione delle differenze
               o 3.1.3 La soluzione del sapere scientifico
               o 3.1.4 L'autocausazione
          + 3.2 Critica al fondazionalismo filosofico
     * 4 Note
     * 5 Bibliografia
       (BUTTON) Attiva/disattiva la sottosezione Bibliografia
          + 5.1 Traduzioni italiane della Fenomenologia dello spirito
          + 5.2 Introduzioni e Approfondimenti
               o 5.2.1 Introduzioni
               o 5.2.2 Approfondimenti
     * 6 Voci correlate
     * 7 Altri progetti
     * 8 Collegamenti esterni

   [ ] Mostra/Nascondi l'indice

Fenomenologia dello spirito

   [ ] 32 lingue
     * العربية
     * Azərbaycanca
     * Bosanski
     * Català
     * Deutsch
     * English
     * Esperanto
     * Español
     * Eesti
     * Euskara
     * فارسی
     * Français
     * Galego
     * Hausa
     * עברית
     * Հայերեն
     * Íslenska
     * 日本語
     * 한국어
     * Latina
     * Nederlands
     * Norsk bokmål
     * Polski
     * Português
     * Română
     * Русский
     * Srpskohrvatski / српскохрватски
     * Српски / srpski
     * Svenska
     * Türkçe
     * Українська
     * 中文

   Modifica collegamenti

     * Voce
     * Discussione

   [ ] italiano

     * Leggi
     * Modifica
     * Modifica wikitesto
     * Cronologia

   [ ] Strumenti
   Strumenti
   (BUTTON) sposta nella barra laterale (BUTTON) nascondi
   Azioni
     * Leggi
     * Modifica
     * Modifica wikitesto
     * Cronologia

   Generale
     * Puntano qui
     * Modifiche correlate
     * Link permanente
     * Informazioni pagina
     * Cita questa voce
     * Ottieni URL breve
     * Scarica codice QR
     * Passa al parser legacy

   Stampa/esporta
     * Crea un libro
     * Scarica come PDF
     * Versione stampabile

   In altri progetti
     * Elemento Wikidata

   Aspetto
   (BUTTON) sposta nella barra laterale (BUTTON) nascondi
   Da Wikipedia, l'enciclopedia libera.

                        Fenomenologia dello spirito
   Titolo originale Phänomenologie des Geistes
   [250px-Ph%C3%A4nomenologie_des_Geistes.jpg] la prima edizione del 1807
        Autore      Georg Wilhelm Friedrich Hegel
   1ª ed. originale 1807
   Genere saggio
   Sottogenere filosofico
   Lingua originale tedesco

   Seguito da Scienza della logica
   Modifica dati su Wikidata · Manuale

   (tedesco)
   «Die Phänomenologie des Geistes ist die romantisierte Geschichte des
   Bewußtseins, das sich mit der Zeit als Geist erkennt.»
   (italiano)
   «La fenomenologia dello spirito è la storia romanzata della coscienza
   che via via si riconosce come spirito.»

   (G.W.F. Hegel, Fenomenologia dello spirito, Prefazione)

   La Fenomenologia dello spirito (in tedesco Phänomenologie des Geistes)
   è un'opera filosofica di Hegel, pubblicata per la prima volta nel 1807,
   dove si descrive il percorso ("scienza dell'esperienza della
   coscienza") che ogni individuo deve compiere, partendo dalla propria
   coscienza, per identificare le manifestazioni (la "scienza di ciò che
   appare", la "fenomenologia") attraverso le quali lo spirito si innalza
   dalle forme più semplici di conoscenza a quelle più generali fino al
   sapere assoluto. Lo scopo di quest'opera è quello di superare la logica
   di Aristotele (il principio di non contraddizione) estremizzandolo
   nella teoria logica della dialettica hegeliana. È considerata tutt'oggi
   come una delle opere più complesse di tutta la storia della filosofia.
   [500px-Stuttgart-hegel-hegelhaus.jpg] Georg Wilhelm Friedrich Hegel

Storia e genesi dell'opera

   [modifica | modifica wikitesto]

Premessa

   [modifica | modifica wikitesto]

   Prima di procedere è necessario chiarire preliminarmente il significato
   della parola spirito nel pensiero di Hegel, altrimenti si potrebbe
   compiere un grave errore interpretativo. Come spiegato sotto, "spirito"
   non ha alcuna valenza religiosa che i vari culti attribuiscono a questo
   termine. Qui spirito ha un significato antropologico e sociologico, di
   portata valoriale pratica e certamente non soprannaturale: lo spirito è
   la cultura^[1] propria di un popolo (o gruppo etnico) espressa in una
   determinata epoca. Ad esempio: lo spirito dei greci in età ellenistica
   o quello dei francesi durante l'illuminismo o quello dei cinesi al
   giorno d'oggi.

Il periodo storico dell'opera

   [modifica | modifica wikitesto]

   Nel momento in cui Hegel a Jena stava concludendo la stesura della
   Fenomenologia dello Spirito infuriavano gli scontri fra le truppe
   napoleoniche e i prussiani. Come lui stesso scrive a Niethammer il 13
   ottobre 1806:^[2] «Ho visto l'Imperatore, quest'anima del mondo, uscire
   dalla città per andare in ricognizione. È una sensazione meravigliosa
   vedere un tale individuo che qui, concentrato in un punto, seduto su un
   cavallo, si irradia sul mondo e lo domina».^[3] Poco prima della
   conquista di Jena nell'ottobre 1806, Hegel riesce a inviare col
   corriere il manoscritto a un tipografo di Bamberga.^[4] In quel momento
   Napoleone Bonaparte concentra in sé la storia del mondo e in lui batte
   il cuore pulsante dello Spirito. Ma proprio per i risvolti turbolenti
   del suo momento storico Hegel è inquieto e si affretta a concludere il
   suo libro. Sarà solo nell'anno successivo che scriverà la prefazione
   all'opera, che sorprendentemente si rivela quasi più densa di contenuto
   rispetto al corpo principale della Fenomenologia.

Analisi dell'opera

   [modifica | modifica wikitesto]

   Hegel sviluppa il tema della risoluzione del finito nell'infinito nella
   Fenomenologia dello Spirito, intesa come approccio alla filosofia che
   inizia con l'esplorazione dei "fenomeni" (che si presentano a noi
   nell'esperienza conscia) quale mezzo per cogliere lo Spirito Assoluto
   che è dietro il fenomeno. Nel caso della fenomenologia hegeliana si
   parla dunque di "fenomenologia dialettica". La fenomenologia, come
   scienza dell'esperienza della coscienza, è la storia romanzata dello
   Spirito (Geist) che «attraverso erramenti, contrasti e quindi
   infelicità e dolore, esce dalla sua individualità e si riconosce come
   ragione che è realtà e realtà che è ragione; a partire cioè dalle forme
   più semplici della coscienza individuale, perviene gradualmente e
   progressivamente al sapere assoluto.

   Il compito e la funzione della Fenomenologia consistono nel condurre la
   coscienza naturale e finita al punto di vista della scienza filosofica,
   ovvero al sapere assoluto (absolutes Wissen), ovvero dal conoscere
   finito al conoscere infinito; detto altrimenti, la Fenomenologia mostra
   il passaggio dall'opposizione ed estraneità del soggetto rispetto
   all'oggettività della coscienza finita, al riconoscimento da parte
   della coscienza di essere in identità e unità con la realtà.

   Il percorso della coscienza esposto nella Fenomenologia intende
   presentarsi come un movimento dialettico immanente alla coscienza, e
   non come qualcosa di imposto arbitrariamente dall'esterno; in virtù di
   questa necessità interna la coscienza stessa riconosce, volta per
   volta, l'inadeguatezza del proprio punto di vista. La Fenomenologia,
   dunque, rappresenta l'esperienza che la coscienza fa di sé e del
   proprio oggetto^[5].

La struttura generale

   [modifica | modifica wikitesto]

   L'articolazione interna della Fenomenologia è molto complessa, dal
   momento che Hegel stesso ha fornito due diversi modi per dividere
   l'opera, che si presentano assieme nella versione definitiva. Nello
   specifico, è possibile articolare l'opera come un susseguirsi di figure
   (contrassegnate dal numero romano), che però a gruppi o singolarmente
   fanno riferimento a momenti, ovvero a dei particolari modi in cui si
   configura il rapporto della coscienza con il suo oggetto^[6].

 I. La certezza sensibile o il questo e l'opinione       A. Coscienza
 II. La percezione o la cosa e l'illusione
 III. Forza e intelletto, fenomeno e mondo ultrasensibile
 IV. La verità della certezza di sé stesso               B. Autocoscienza
 V. Certezza e verità della ragione                      C. (AA) Ragione
 VI. Lo spirito                                             (BB) Spirito
 VII. La religione                                          (CC) Religione^[7]
 VIII. Il sapere assoluto                                   (DD) Sapere assoluto

   I principali momenti dello sviluppo fenomenologico sono, dunque, tre
   (ovvero quelli contrassegnati dalle lettere A, B e C): il primo è
   quello della coscienza, contraddistinto da una opposizione fra soggetto
   e oggetto, e dalla convinzione del soggetto che la verità sia fuori del
   soggetto, nella oggettività; il secondo è quello dell'autocoscienza,
   caratterizzato da una forte fiducia nella soggettività a discapito
   dell'oggettività, dalla convinzione che il criterio della verità si
   trova nell'io e non nelle cose; per il terzo, invece, Hegel non ha un
   nome vero e proprio e si limita a indicare soltanto una somiglianza fra
   le diverse figure comprese in esso (ragione, spirito, religione e
   sapere assoluto), che consiste nel superamento dell'opposizione fra
   soggetto e oggetto, e dal riconoscimento dell'io di essere ogni realtà,
   posizione che si articola in gradi diversi dalla ragione fino al sapere
   assoluto^[8].

La Coscienza

   [modifica | modifica wikitesto]

   Il momento da cui inizia la consapevolezza di sé (coscienza) è
   rappresentato dall'incontro dell'individuo con l'oggetto. È attraverso
   il confronto sensibile con gli oggetti che ci rendiamo conto della
   nostra esistenza. L'incontro con l'oggetto si sviluppa attraverso tre
   fasi:
     * certezza sensibile: si è certi che esista l'oggetto rivelato dai
       sensi, in un dato luogo e in un certo momento. Cambiando il momento
       percettivo, dell'oggetto permangono invariati il questo (ovvero
       l'oggetto stesso), il qui (il luogo in cui esso si trova) e l'ora
       (il momento in cui i sensi lo rivelano). Nasce però la difficoltà
       di capire come riportare la certezza sensibile di tale oggetto a
       tutti gli altri oggetti che si presentano nella loro diversità
       sensibile.
     * percezione sensibile: in questa fase l'attenzione si volge a fare
       in modo che le diverse proprietà degli oggetti possano essere
       riportate ad un unico punto di riferimento che permetta di avere
       una visione unitaria della realtà. La soluzione sembra essere
       quella di riportare tutta la varietà delle qualità sensibili a un
       punto fisso di riferimento: il sostrato, la sostanza presente in
       tutte le cose allo stesso modo. Ma la ricerca travagliata della
       sostanza ha dimostrato che l'uomo non riesce a coglierla.
     * intelletto: visto che non siamo in grado di conoscere questo
       sostrato sul quale ineriscono le qualità dobbiamo pensare che
       l'unità non stia nell'oggetto, ma nel soggetto che unifica le
       sensazioni tramite l'intelletto. La consistenza fenomenica della
       realtà viene superata non ricercandola nella sostanza ma
       riportandola alla funzione dell'intelletto. (Ogni fatto, secondo
       l'idealismo, rimanda all'atto che lo pone.)

   A questo punto la coscienza ha interiorizzato l'oggetto in se stessa ed
   è diventata coscienza di sé, ovvero autocoscienza che non ha più
   bisogno di riferirsi agli oggetti per avere coscienza di sé, ha capito
   che la certezza della propria esistenza è data dalla sua attività
   intellettuale.

L'Autocoscienza

   [modifica | modifica wikitesto]

   L'autocoscienza non ha più in Hegel il significato di essere coscienti
   di sé, che aveva avuto sinora, ma acquista un valore sociale e
   politico. L'autocoscienza si raggiunge solo se riusciamo a confrontare
   la nostra particolare esistenza con quella degli altri. Il
   riconoscimento delle altre autocoscienze non avviene, come si potrebbe
   pensare e come in effetti Hegel aveva inizialmente sostenuto nella fase
   giovanile (vedi: Pensiero di Hegel), attraverso l'amore, bensì
   attraverso la lotta, lo scontro per cui, addirittura, alcuni individui
   arrivano a sfidare la morte per potersi affermare su quelli che hanno
   paura e finiscono per subordinarsi ai primi. È questo il rapporto
   fenomenologico di "servo-padrone" che si esplica nella dialettica della
   figura signoria-servitù.^[9]

Il rapporto "signoria e servitù"

   [modifica | modifica wikitesto]

   Il signore, nel rischiare la propria vita pur di affermare la propria
   indipendenza, ha raggiunto il suo scopo, e si eleva su quello che è
   divenuto il suo servo (poiché ha preferito la perdita della propria
   indipendenza pur di avere salva la vita). Anche il servo però diventa
   importante per il signore poiché dal lavoro di quello dipende il suo
   stesso mantenimento in vita. Il servo, lavorando, dà al padrone ciò di
   cui ha bisogno. Il padrone non riesce più a fare a meno del servo.
   Dunque la subordinazione si rovescia. Il padrone diviene servo poiché è
   strettamente legato al lavoro del servo, e il servo diviene padrone
   (con la sua attività produttiva) del padrone.^[10]

   Da notare che non vanno perduti i ruoli originari, ma se ne aggiunge ad
   entrambi uno nuovo, l'opposto. Il passato di servo e padrone non viene
   eliminato del tutto ma in ognuno è in parte tolto e nello stesso tempo
   conservato il ruolo originario. È il classico rapporto di Aufheben (o
   Aufhebung)^[11] («togliere e conservare»)^[12] che si stabilisce tra i
   vari momenti dello sviluppo dialettico che nella dialettica del servo
   sono
     * paura della morte,
     * servizio,
     * lavoro (indipendenza).

   Inoltre, il lavoro forma, poiché il servo, in ciò che produce, mette
   tutto se stesso e non solo la sua forza materiale, mentre il padrone si
   limita ad utilizzare gli oggetti prodotti.^[13] Poiché le cose non sono
   di sua proprietà, il servo riesce a dominare i propri desideri: dunque,
   attraverso il lavoro, l'autocoscienza acquisisce anche la dignità.

   «Il lavoro, invece, è appetito tenuto a freno, è un dileguare
   trattenuto; ovvero: il lavoro forma. Il rapporto negativo verso
   l'oggetto diventa forma dell'oggetto stesso, diventa qualcosa che
   permane; e ciò perché proprio a chi lavora l'oggetto ha indipendenza.
   Tale medio negativo o l'operare formativo costituiscono in pari tempo
   la singolarità o il puro essere-per-sé della coscienza che ora, nel
   lavoro, esce fuori di sé nell’elemento del permanere: così, quindi, la
   coscienza che lavora giunge all’intuizione dell’essere indipendente
   come di se stessa. […]. Così, proprio nel lavoro, dove sembrava ch'essa
   fosse un senso estraneo, la coscienza, mediante questo ritrovamento di
   se stessa attraverso se stessa, diviene senso proprio.^[14]»

Stoicismo e scetticismo

   [modifica | modifica wikitesto]

   Il raggiungimento dell'indipendenza, ultimo dei tre momenti della
   dialettica servo-padrone, coincide con lo stoicismo, ossia quella
   visione del saggio che ritiene di poter fare a meno delle cose e quindi
   si sente al di sopra della natura raggiungendo così l'autosufficienza.
   Tuttavia, in questo modo lo stoico s'illude di eliminare la realtà che
   continua invece a sussistere e ad influenzare la sua vita.

   Chi invece riesce ad ignorare totalmente la realtà è lo scettico.
   Tuttavia lo scetticismo si contraddice, poiché da un lato lo scettico
   dubita della realtà e dichiara che tutto è vano e incerto, mentre
   dall'altro vorrebbe poter sostenere qualcosa di reale e vero. Questa
   scissione tra l'uno e il Tutto, tra l'individuo e la totalità del
   mondo, si ripropone nella figura della coscienza infelice religiosa tra
   il soggetto e la totalità di Dio.^[15]

La coscienza infelice

   [modifica | modifica wikitesto]

   La scissione tra la coscienza mutevole dell'individuo e quella
   immutabile di Dio diventa esplicita in quella spaccatura che l'uomo
   avverte fra se stesso e Dio. Questa scissione appare evidente
   nell'ebraismo, dove il Dio è visto come un essere totalmente
   trascendente, padrone della vita e della morte: vi sarebbe dunque un
   rapporto di signoria-servitù fra Dio e l'uomo (cfr. Pensiero di Hegel:
   il periodo di Jena).

   In un secondo momento, con il Cristianesimo medioevale, questa
   scissione sembra sanarsi quando Dio si assimila all'uomo incarnandosi.

   Tuttavia, nulla viene veramente risolto: Cristo, da un lato, con la
   propria resurrezione, ritorna ad allontanarsi dall'uomo, superando la
   sua stessa incarnazione e, per altro verso, essendo Cristo vissuto
   storicamente in tempi anteriori, i molti che gli sono succeduti non
   hanno potuto assistere al miracolo dell'incarnazione di un Dio che
   ormai è separato dalla storia e lontano dai credenti.

   Pertanto la scissione è tutt'altro che risolta, e la coscienza,
   sentendosi ancora separata dall'Assoluto, permane nell'infelicità.

   Le manifestazioni dell'infelicità della coscienza dell'uomo
   cristiano-medievale sono tre:
     * la devozione, con cui l'uomo si mortifica ed umilia riconoscendo
       Tutto in Dio e Niente in sé. Inoltre, la devozione è solo
       sentimentalismo, sentimento, che per Hegel non porta all'infinito;
     * Le opere di bene, attraverso cui l'uomo spera di congiungersi con
       Dio. Tuttavia, egli ritiene che le sue forze e le sue opere siano
       dono di Dio. È un'ulteriore mortificante riconoscimento della sua
       dipendenza e separazione da Dio.
     * La mortificazione di sé e del proprio corpo con le pratiche
       ascetiche. È il punto più basso, il fondo dell'infelicità.

   La presa di coscienza del proprio valore, dopo aver toccato il punto
   più basso con la mortificazione di sé nei confronti della divinità,
   avviene nel Rinascimento, quando l'uomo riprende coscienza della
   propria forza ed inizia il cammino per raggiungere l'Assoluto.

La Ragione

   [modifica | modifica wikitesto]

Ragione osservativa

   [modifica | modifica wikitesto]

   Nel Rinascimento l'uomo riacquista la ragione, che gli indica come sia
   inutile la ricerca di un Dio trascendente mentre questo è vivo e
   presente nella natura stessa. Nasce così la pretesa della scienza di
   conquistare l'Assoluto tramite l'osservazione scientifica della realtà.
   Ma la descrizione che la scienza fa del mondo non implica
   l'impossessarsi del mondo tramite la legge e l'esperimento. Ancora una
   volta la totalità sfugge al potere dell'uomo.

Ragione attiva

   [modifica | modifica wikitesto]

   Allora dalla ragione osservativa si passa a quella pratica, alla
   descrizione del mondo si sostituisce l'azione sul mondo, la volontà di
   usarlo e goderne. Ma tale intento fallisce come testimoniano le tre
   figure della ragione attiva:
     * "il piacere e la necessità": l'individuo deluso dalla scienza e
       dalla ricerca naturalistica si getta nella vita alla ricerca del
       proprio godimento. Ma ogni piacere, sebbene soddisfatto, continua a
       lasciare un retrogusto amaro in bocca accompagnato da un senso di
       insoddisfazione (esempio di questa fase è il "Faust" di Goethe).
     * "legge del cuore e il delirio della presunzione": l'individuo non
       essendo riuscito a realizzare se stesso attraverso il piacere,
       tenta presuntuosamente di migliorare il mondo attraverso la volontà
       generale e cercherà allora di opporsi al corso ostile del mondo
       appellandosi al sentimento e cercando la felicità degli altri
       (emblema di questa fase è Rousseau); ma la Ragione, in disaccordo
       con la sfera individuale, fallirà nella sua pretesa di incarnare la
       Virtù.
     * "cavaliere della virtù" (simboleggiato da Robespierre): l'individuo
       prenderà come sua guida "la virtù", ossia un agire in grado di
       procedere oltre l'immediatezza del sentimento e delle inclinazioni
       soggettive. Ma il contrasto tra la virtù, il bene concepito
       astrattamente, e la realtà del mondo, si concluderà con la
       sconfitta del "cavaliere della virtù".

Individualità in sé e per sé

   [modifica | modifica wikitesto]

   In questa fase sintetica dello sviluppo dialettico della ragione Hegel
   mostra come l'individualità, pur mirando a raggiungere la propria
   realizzazione, rimanga tuttavia astratta e inadeguata. Per mostrarlo
   egli si serve ancora delle "figure":
     * La prima figura è quella che Hegel denomina "il regno animale dello
       spirito": agli sforzi e alle ambizioni di una virtù che dovrebbe
       realizzare il bene di tutti ma che fallisce, succede
       l'atteggiamento dell'onesta dedizione ai propri compiti
       particolari. Ma c'è un inganno. L'individuo tende a spacciare la
       sua opera come il dovere morale stesso, mentre essa esprime
       soltanto il proprio interesse personale. Non esiste vera morale se
       non è universale.
     * La figura della "ragione legislatrice": l'autocoscienza avvertendo
       l'inganno, cerca in se stessa delle leggi che valgano per tutti.
       Tuttavia tali leggi che pretendono d'essere universali in effetti
       nascono dalla propria volontà individuale.
     * Infine la figura della "ragione esaminatrice delle leggi":
       l'autocoscienza cerca delle leggi assolutamente valide che
       s'impongano a tutti nessuno escluso. Ma così facendo l'individuo si
       deve porre al di sopra delle leggi stesse, riducendone quindi la
       validità e l'incondizionatezza.

   Con tutte queste figure Hegel vuole dirci che se ci si pone dal punto
   di vista dell'individuo si è inevitabilmente costretti a non
   raggiungere mai l'universalità. Quest'ultima si trova soltanto nella
   fase dello "Spirito".^[16]

Lo Spirito

   [modifica | modifica wikitesto]

   La ragione, finora presentata da Hegel come facoltà della mente umana,
   si estende ora nella vita dei popoli, e dunque diventa Spirito. Si
   passa dal soggetto all'universale. Lo Spirito per Hegel non è l'entità
   trascendente coincidente con il divino né l'aspetto psicologico o
   mentale dell'uomo, ma rappresenta, molto più concretamente, i valori
   della cultura e delle istituzioni, cioè di tutto ciò che nasce dalle
   relazioni tra gli uomini nella società e nella storia.^[17] Lo spirito
   è l'idea in sé e per sé (sintesi), che, dopo essersi fatta natura,
   ritorna presso di sé nell'uomo inteso collettivamente e
   socio-politicalmente ovvero come civiltà o gruppo umano,
   materializzatisi in una determinata area del mondo in un certo periodo
   storico. In pratica, lo spirito non è altro che l'essenza (la storia, i
   valori, i comportamenti, il pensiero, i costumi, l'etica, insomma la
   realtà culturale) propria di un popolo.

   Nella storia dello spirito questo assume nel mondo greco antico la
   forma dell'eticità, dove la vita dell'individuo coincide con quella
   della sua comunità, con quella della polis. Successivamente lo spirito
   si manifesta nella cultura, la cui massima realizzazione è stata quella
   dell'Illuminismo, età nella quale il pensiero va oltre quanto gli
   presenta la realtà naturale e agendo come intelletto adotta il metodo
   analitico. Occorre tuttavia stare attenti a non estremizzare l'uso
   della ragione, che può divenire strumento di violenza e distruzione
   (com'è accaduto con il Terrore nella Rivoluzione francese).

   Si arriva infine alla terza forma dello spirito, rappresentata
   dall'anima bella, che realizza una vera e propria rivoluzione morale
   poiché è capace di armonizzare il suo comportamento istintivo con i
   dettami della legge, inserendo il suo agire particolare nell'ambito
   dell'universale. Tuttavia nel mantenere la sua purezza originaria
   l'anima bella vive distaccata dal mondo reale.^[18]

La Religione

   [modifica | modifica wikitesto]

   Nello stadio della Religione lo spirito ritrova se stesso recuperando
   quell'oggettività persa nella trascendenza. Lo spirito recupera la sua
   unità con l'Assoluto, con Dio, manifestandosi in tre figure:
     * la religione naturale, dove il divino compare negli elementi
       naturali come la luce, le piante o gli animali;
     * la religione artistica, quella praticata dall'antico popolo greco e
       romano che rappresentano Dio nelle opere d'arte;
     * la religione rivelata, il cristianesimo che è stato capace di
       superare il suo simbolismo esteriore nei principi teologici della
       Trinità, della lotta tra il bene e il male, nell'incarnazione.^[18]

Il Sapere assoluto

   [modifica | modifica wikitesto]

   Il Sapere assoluto come "concetto concreto" è l'approdo della
   Fenomenologia dello spirito. Il sapere assoluto è ormai libero (ab
   solutus) da ogni legame con le rappresentazioni sensibili, che ormai
   non lo appesantiscono più inficiando la sua purezza: egli ha tolto
   tutte le figure precedenti, tolte perché finite, ma le ha conservate
   (Aufhebung)^[19] perché sono tappe verso il sapere assoluto. Io = Io
   ora vuol dire che il soggetto non è altro che «identità dell’identità e
   della non-identità»; il soggetto cioè ingloba in sé l’oggetto e lo
   conosce completamente senza separarlo da sé. Le esperienze passate non
   sono state inutili, ma anzi, essenziali, e in ognuna di esse c’era già
   il Sapere Assoluto, ma la coscienza finita, nella sua presunzione e
   nella sua immediatezza, non se n’era accorta. Il percorso della
   fenomenologia è quindi giunto alla vera scienza^[18], da Hegel qui
   intesa come sinonimo di filosofia speculativa^[20], sostanzialmente
   assimilabile alla filosofia teoretica, non la scienza nel senso
   fisico-naturalistico-matematico del termine. Lo spirito diviene
   pertanto sapere libero da qualsivoglia limitazione in quanto si sa
   spirito (è proprio tramite la coscienza che esso finalmente perviene,
   al termine del viaggio, a sapersi).

Prefazione della Fenomenologia dello spirito

   [modifica | modifica wikitesto]

   L'opera è preceduta da una lunga Prefazione e da una più breve
   Introduzione. Nella Prefazione, che in realtà era pensata come
   prefazione all'intero sistema (e non esclusivamente alla
   Fenomenologia)^[21], Hegel presenta alcune delle più note formulazioni
   delle sue posizioni filosofiche: la concezione della verità come intero
   (che comprende fine e attuazione del fine); la nozione di
   auto-movimento del concetto (o dialettica); la critica al metodo (in
   filosofia) e al formalismo matematico; la critica alla forma logica del
   giudizio e la nozione di "proposizione speculativa"; e infine la
   celebre concezione dell'assoluto come soggetto (e non semplicemente
   sostanza) e le relative critiche a Spinoza, Fichte, Schelling e i
   romantici.

Critica al formalismo matematico

   [modifica | modifica wikitesto]

   Un aspetto particolare del pensiero hegeliano trattato nella prima
   parte della Fenomenologia è la critica al formalismo matematico.

   «Se lo sviluppo non consiste in altro che la ripetizione della medesima
   formula, l'idea, per sé indubbiamente vera, nel fatto non va al di là
   del proprio cominciamento; [...] tutto ciò, non diversamente da
   arbitrarie fantasie sul contenuto, è ben diverso da ciò che si
   richiede; è ben diverso, cioè, dalla ricchezza che scaturisce da sé
   stessa e dall'autodeterminantesi differenza delle forme.»^[22]

   Il sapere matematico pone due problemi:
     * perde la ricchezza della dialettica, che deriva da una
       dimostrazione i cui passaggi sono inevitabili, e per esserlo, non
       possono che seguire l'evoluzione dell'oggetto;
     * la conoscenza esteriore (estrinseca, imposta dall'esterno) non è
       inerte, ma modifica la struttura dell'oggetto.«Nel conoscere
       matematico la considerazione è un operare che, per la cosa, vien da
       fuori; ne segue quindi che la cosa vera viene alterata».^[23]
       L'idea che la conoscenza e la misura condizionino l'oggetto
       anticipa teorie scientifiche come quelle scaturenti dal principio
       di indeterminazione di Heisenberg, e riprende temi della filosofia
       ad esempio di Tommaso d'Aquino: non esistono azioni neutre, senza
       conseguenze, nemmeno nel pensare: perciò anche nel pensiero c'è
       qualcosa che muta, e si verifica o una "adaequatio intellectus ad
       rem" oppure una "adaequatio rei ad intellectus": o l'intelletto
       espone l'evoluzione dell'oggetto, o, se ignora la dialettica,
       l'oggetto è deformato dal pensiero.
     * «L'evidenza di questo manchevole conoscere, della quale la
       matematica va superba, facendosene un'arma contro la filosofia, si
       basa sulla povertà del fine e sulla deficienza del contenuto della
       matematica, ed è tale da suscitare il disprezzo da parte della
       filosofia. Fine o concetto della matematica è la grandezza. Ma
       questa è appunto la relazione inessenziale e aconcettuale. Il
       movimento del sapere procede in superficie, non tocca la cosa
       stessa. La materia intorno alla quale la matematica costruisce il
       suo consolante tesoro di verità è lo spazio e l'Uno. [...] il
       sapere procede sulla linea dell'eguaglianza.[...]. La matematica
       immanente, detta anche matematica pura, neppure contrappone allo
       spazio il tempo, come secondo oggetto da considerare per
       priorità.[...]. Il principio della grandezza-differenza senza
       concetto, e il principio dell'eguaglianza - astratta unità non
       vitale -, non riescono ad occuparsi di quella pura inquietudine
       della vita e distinzione assoluta, che è il tempo»^[24]

   Diversamente dal ragionamento filosofico, i passaggi di un'induzione
   scientifica non sono necessari, in quanto per un medesimo teorema
   (ipotesi e tesi) spesso sono note molteplici dimostrazioni, ugualmente
   vere e indipendenti tra loro. Non essendo necessari e univoci (una sola
   dimostrazione, di cui si riesca anche a dimostrare a parte che è anche
   l'unica possibile per il sistema dato di ipotesi e tesi), i passaggi di
   una dimostrazione matematica non sono prevedibili e intuibili a priori.
   Se le dimostrazioni sono molteplici e diverse, soltanto una di esse al
   massimo segue la dialettica dell'oggetto che comunque si realizza in un
   unico modo. La matematica e il sapere scientifico non appagano, hanno
   un poco consolante tesoro di verità che ignora il tempo, vera
   inquietudine della vita. La matematica consiste di proposizioni, vere,
   ma che sono «rigide e morte; dopo ognuna di questa si può far punto; la
   seguente ricomincia per conto proprio, senza che la prima accenni a un
   movimento verso l'altra, e senza che a questo modo sorga una
   connessione necessaria attraverso la natura della cosa stessa»^[25].

   Senza tempo e movimento non giunge all'essenza, all'opposizione, al
   passaggio dell'opposto nell'opposto, e tanto meno all'automovimento
   qualitativo e immanente.

   Nel '900 sarà dimostrato che tutti i concetti della matematica sono
   riconducibili ad insiemi; conoscere per insiemi fu paragonato da Hegel
   a «mettere tutto in un sacco». Anche creando un ordinamento fra le
   proposizioni, come nella geometria euclidea, con postulati teoremi e
   corollari, non si ottiene una connessione necessaria, ma dei legami
   molti-a-molti (un postulato, n teoremi, n corollari, e un teorema e
   corollario dimostrati per vie differenti).

"La Matematica"

   [modifica | modifica wikitesto]

   Nel paragrafo dal titolo "La Matematica", sempre nella Prefazione, in
   merito alla dimostrazione del teorema di Pitagora, dirà che

   «il triangolo viene smembrato; le sue parti sono volta in altre figure
   fattevi sorgere dalla dimostrazione. Dunque, il triangolo intorno al
   quale si deve operare, veniva perduto di vista durante il procedimento,
   ed era là soltanto in pezzi che appartenevano ad altri intieri»^[26].

   «La necessità non scaturisce dal concetto del teorema, anzi viene
   imposta; e si deve ciecamente ubbidire alla prescrizione di tirare
   certe linee, mentre se ne potrebbero tirare infinite altre: tutto ciò
   con un'ignoranza pari solo alla fede che ciò andrà a buon fine per la
   condotta della dimostrazione. [...] così la dimostrazione percorre una
   via che si fa cominciare a un punto qualunque, senza sapere in che
   rapporto stia con il risultato che deve venir fuori».^[27]

   Hegel critica il modo di procedere della matematica, per quanto
   concerne le finalità e l'identificazione dei momenti conoscitivi. Il
   modo matematico, pur sviluppando le interconnessioni tra le varie fasi
   dello sviluppo del concetto, non descrive accuratamente, e anzi per lo
   più tralascia lo sviluppo dialettico che dalle ipotesi arriva alla
   tesi. Per Hegel, la costruzione è un mezzo della conoscenza, ma non un
   momento dell'oggetto, poiché nella sua struttura non evidenzia
   chiaramente i momenti dell'evoluzione dialettica.

   La matematica produce sistemi chiusi nei quali la conclusione è la tesi
   che si intendeva dimostrare, ma proprio perché la fine è uguale al
   principio, dopo la dimostrazione lo spirito non si è annullato - ciò
   che è necessario al suo rivelarsi - ed è tornato in se stesso senza in
   realtà uscirne. Se si considera la tesi come primo momento della
   fenomenologia del sapere matematico, la dimostrazione si riduce a
   qualcosa che si può omettere saltando direttamente alla conclusione, è
   un passaggio che viene da un metodo scientifico per distinguere verità
   e opinione. In questo modo, si perde la dialettica, tutta la conoscenza
   che è manifestata durante i cambiamenti dell'oggetto.

   Un sapere compiuto deve mostrare come si struttura l'oggetto,
   l'esposizione segue il divenire dell'oggetto ed è necessaria. Ciò non è
   riscontrabile nel procedere matematico, quando la tesi sia posta come
   primo momento dello sviluppo del sapere.

   «Quel procedere è piuttosto un formalismo monocromatico che giunge alla
   differenza del contenuto soltanto perché è preparata e già nota. [..].
   Il formalismo protesta che sentirsi inappagati dell'universalità da lui
   proposta è incapacità di impadronirsi di una posizione assoluta e a
   mantenervisi».^[28]

La negazione delle differenze

   [modifica | modifica wikitesto]

   Al formalismo matematico viene contrapposta la posizione di quanti
   negano le differenze, senza che «questo atto sia conseguenza di uno
   sviluppo né si giustifichi in sé stesso», potremmo dire che sia il
   momento della sintesi.

   Dire che «nell'Assoluto, nello A = A, non ci sono certe possibilità,
   perché lì tutto è uno. Contrapporre alla conoscenza distinta e
   compiuta, questa razza di sapere, per la quale nell'Assoluto tutto è
   uguale, - oppure gabellare un suo Assoluto per la notte nella quale,
   come si è soliti dire, tutte le vacche sono nere, tutto ciò è
   l'ingenuità di una conoscenza fatua».^[29]

   La conoscenza che si contrappone al formalismo matematico si manifesta
   in due modi che alla fine sono identici.
     * affermare che nell'Assoluto, ogni cosa è tutte le altre, e si
       vedono sparire tutte le differenze;
     * affermare che l'Assoluto è come «la notte in cui tutte le vacche
       sono nere», e le differenze non si vedono più.

   La maggiore filosofia al tempo di Hegel ricadeva o in questa indistinta
   identificazione delle essenze, o nel formalismo matematico - che pure
   Hegel contestava.

La soluzione del sapere scientifico

   [modifica | modifica wikitesto]

   Hegel elabora una soluzione, che non consisterà né nella conoscenza
   vuota di un Assoluto senza differenza, né in un'esposizione da lui
   scelta come è proprio del formalismo matematico. Si nota che la
   differenza con le due forme di sapere è di metodo, non solo di merito.
   Ciò è poco sottolineato nel testo successivo, ma è da notare poiché per
   Hegel il metodo è anche l'oggetto.

   «Secondo il mio modo di vedere, che dovrà giustificarsi soltanto mercé
   l'esposizione del sistema stesso, tutto dipende dall'intendere e
   dall'esprimere il vero non come sostanza, ma altrettanto decisamente
   come soggetto. [...] La sostanza viva è l'essere che è in verità
   Soggetto. [...] come Soggetto essa è la pura negatività semplice, ed è,
   proprio per ciò, la scissione del semplice in due parti o la
   duplicazione opponente; questa, a sua volta, è la negazione di questa
   diversità indifferente e della sua opposizione; soltanto questa
   ricostituentesi eguaglianza e la riflessione entro l'esser-altro in sé
   stesso - non un'unità originaria come tale, né un'unità immediata come
   tale - è il vero. Il vero è il divenire di sé stesso, il circolo che
   presuppone e ha all'inizio la propria fine come fine, e che solo
   mediante l'attuazione e la propria fine è effettuale».^[30]

   La sintesi si crea nel tempo - non è un'unità originaria che poi si
   manifesta - e si attua in modo mediato. Un circolo ha la proprietà di
   avere la fine uguale all'inizio della vita di un soggetto/oggetto. Ciò
   si verifica nel tempo in due modi:
     * la fine e l'inizio appaiono uguali in momenti diversi, per cui
       l'oggetto ha le stesse qualità all'inizio e alla fine del suo
       divenire;
     * l'inizio e la fine sono solamente nello stesso istante, al termine
       del mutare dell'oggetto (o soggetto): l'inizio è la causa che avvia
       il mutare dell'oggetto, e non è diversa ed esterna da questo.

   È una causa finale, per cui fin dall'inizio il mutare dell'oggetto è
   finalizzato a ciò che sarà alla fine, la fine è il fine. L'inizio è una
   causa finale, che si realizza solo al termine della sua vita, quando
   anche l'effetto desiderato si manifesta.

   L'oggetto è vero solo se:
     * è alla fine della sua vita;
     * è divenuto secondo un percorso unico e necessario, assumendo una
       sequenza inevitabile di tappe, figure, determinazioni.

   Perciò, quanto più l'oggetto diviene tanto più è vero, mentre si
   avvicina al grado massimo di verità, nel momento di sintesi, quando
   cessa di mutare. Parlando della verità matematica, affermerà che le
   conclusioni di un teorema sono vere, ma non sono la verità
   dell'oggetto, perché la dimostrazione non identifica l'oggetto il cui
   divenire si attua nella dimostrazione della proposizione.

L'autocausazione

   [modifica | modifica wikitesto]

   Quando la fine è uguale all'inizio, la causa coincide con l'effetto e
   si parla di autocausazione. L'autocausazione può realizzarsi nei due
   modi detti prima, parlando del circolo.

   L'autocausazione non è in Hegel un effetto che in un istante successivo
   diviene causa, e attiva un ripetersi all'infinito dello stesso divenire
   (effetto insieme a causa materiale o formale). L'autocasauzione è da
   intendersi nel secondo modo, un effetto e causa finale che sono nello
   stesso istante, nel momento di sintesi, al termine della vita
   dell'oggetto. L'oggetto è vero (o pienamente vero) alla fine della sua
   vita, nello stesso istante in cui è vera la causa finale, che perciò è
   una proprietà dell'oggetto.

Critica al fondazionalismo filosofico

   [modifica | modifica wikitesto]

   Anche a queste parole, è riconducibile la critica che Hegel muove più
   avanti al fondazionalismo filosofico.
   Hegel critica l'abitudine di quei pensatori che cercano il fondamento
   delle proprie affermazioni oltre l'argomento che stanno trattando, in
   particolare, quando tentano di mettere alcune verità a fondamento di
   tutte le altre contenute nella filosofia, oppure quando cercano di
   porre alcuni principi veri alla base della dimostrazione dell'esistenza
   di Dio.

   La mancata esposizione del movimento dialettico delle proposizioni è
   causa dell'incomprensibilità di molti scritti filosofici al grande
   pubblico e della necessità di rileggerli più volte per capirli, perché
   una volta la frase assume il significato del soggetto, un'altra del suo
   predicato o accidente.

   «La dimostrazione usuale si vale di fondamenti che abbisognano ancora
   di una fondazione, e così all'infinito. Peraltro una tale ricerca del
   fondamento e della condizione appartiene a quel dimostrare da cui
   differisce il movimento dialettico; appartiene alla conoscenza
   esteriore. Il movimento dialettico ha un contenuto che è già in tutto e
   per tutto soggetto». Poco più avanti:

   «vero è l'intero. Ma l'intiero è soltanto l'essenza che si completa
   mediante il suo sviluppo. Dell'Assoluto si deve dire che esso è
   essenzialmente Resultato, che solo alla fine è ciò che è in
   verità».^[31]

   Intero non è solo l'Assoluto, ma la totalità dell'oggetto che si sta
   considerando, come nell'esempio sui teoremi di geometria in cui Hegel
   parla di molteplici intieri.

   La verità si consegue soltanto quando i concetti particolari sono
   considerati non più nella loro astratta separazione, ma come momenti e
   articolazioni della totalità (cioè dell'intera struttura dialettica) di
   cui fanno parte (questa tesi è contenuta nella prefazione alla
   "Fenomenologia dello spirito").

   Tali considerazioni spiegano ad esempio perché Hegel non cercò di dare
   una dimostrazione dell'esistenza di Dio, ma in "Vita di Gesù" e altri
   scritti si occupò del fatto storico, di seguire il movimento dialettico
   così come si era manifestato. Nella Prefazione afferma che l'amore è
   l'aspetto principale di Dio, e che sarebbe stato inconcepibile senza il
   dolore terreno. La morte di Gesù, è intesa come il momento del
   negativo, e un passaggio inevitabile, per quello positivo di sintesi,
   con l'ascensione e il ritorno al Padre, e l'avverarsi dell'ultima
   profezia. In quanto uomo, Gesù doveva inevitabilmente morire, ma la
   morte di Dio è una contraddizione dialettica che può esistere soltanto
   auf-heben (togliere-conservare), tolta ed insieme restando.

Note

   [modifica | modifica wikitesto]

    1. ↑ Il complesso delle manifestazioni della vita materiale, sociale e
       spirituale di un popolo o di un gruppo etnico, in relazione alle
       varie fasi di un processo evolutivo o ai diversi periodi storici o
       alle condizioni ambientali. Definizione Oxford Languages in ricerca
       Google.
    2. ↑ Tr. it. Hegel, Lettere, a cura di Paolo Manganaro, Bari, Laterza,
       1972, p. 77 ed Epistolario, a cura di Paolo Manganaro, Vol. I,
       1785-1808, Napoli, Guida, 1983, p. 119.
    3. ↑ Antonio Gnoli, Un imperatore per il divino Hegel, la
       Repubblica.it, 28/02/1992.
    4. ↑ Hegel, il rivoluzionario del pensiero sulla soglia di un’epoca,
       in Il Manifesto, 30 aprile 2023.
    5. ↑ cfr. F. Chiereghin, La Fenomenologia dello spirito di Hegel.
       Introduzione alla lettura, Carocci, Roma 1994, § 1.
    6. ↑ Per la distinzione fra figure e momenti cfr. F. Chiereghin, La
       Fenomenologia, cit. e L. Illetterati et al., Hegel, cit., § 2.
    7. ↑ Hegel principia la sezione dedicata alla religione con
       un'apparente critica "in prosa", ciò benché sino a quel punto
       quest'opera scritta sia perlopiù esplicitamente "teorica"
    8. ↑ cfr. J. Hyppolite, Genesi e struttura, parte I, cap. III.
    9. ↑ G.F.W. Hegel, Fenomenologia dello Spirito, a cura di Vincenzo
       Cicero, ed. Rusconi, Milano 1995, pp. 275-289
   10. ↑ Hegel, Fenomenologia dello spirito, a cura di Ermanno Arrigoni,
       Armando Editore, 2000, p. 55.
   11. ↑ «... per tradurre dal tedesco una parola fondamentale e a doppio
       senso di Hegel, Aufheben, Aufhebung che significa allo stesso tempo
       sopprimere e elevare» in Susan Petrilli, La traduzione, Meltemi
       Editore, 2000, p. 41.
   12. ↑ Giuseppe Vacca, Politica e filosofia in Bertrando Spaventa,
       Laterza, 1967, p. 284, e Paolo D'Alessandro, Leggere Hegel, oggi,
       ed. ScriptaWeb, Napoli 2004.
   13. ↑ Com'è noto, il rapporto servo-padrone troverà ampio svolgimento
       nella dottrina marxista.
   14. ↑ Hegel, Fenomenologia dello spirito, trad. it. di E. De Negri, La
       Nuova Italia, Firenze 1973. Anteprima disponibile su
       filosofico.net.
   15. ↑ Hegel, Fenomenologia dello spirito, a cura di Ermanno Arrigoni,
       Armando Editore, 2000, p. 89
   16. ↑ Per completare la comprensione di questa parte si passi
       direttamente alla Filosofia dello Spirito nella sezione Spirito
       soggettivo.
   17. ↑ Antonello La Vergata, Franco Trabattoni, Filosofia cultura
       cittadinanza, unità 9, Hegel, lo spirito e la storia, RCS Libri
       S.p.A./La Nuova Italia, 2011, p. 3
   18. 1 2 3 Antonello La Vergata, Franco Trabattoni, op.cit., ibidem
   19. ↑ Dizionario di filosofia Treccani 2009 alla parola corrispondente
   20. ↑ Il significato fondamentale della Fenomenologia dello spirito di
       Hegel, su gazzettafilosofica.net.
   21. ↑ cfr. J. Hyppolite, Genesi e struttura della Fenomenologia dello
       Spirito di Hegel, La nuova Italia, Firenze 1972, parte I.
   22. ↑ Georg Wilhelm Friedrich Hegel, Prefazione, a cura di Giuseppe
       Gembillo e Deborah Donato, Rubbettino Editore, 2006, p. 35
   23. ↑ Antonio Moretto, Hegel e la "matematica dell'infinito", ed.
       Verifiche, 1984, p. 11
   24. ↑ Georg Wilhelm Friedrich Hegel, I principi di Hegel: frammenti
       giovanili, scritti del periodo jenense, Prefazione alla
       Fenomenologia, a cura di Enrico De Negri, Nuova Italia, 1949, p.
       117
   25. ↑ Op.cit., ibidem
   26. ↑ Op.cit., p. 116
   27. ↑ Hegel, Prefazione (alla Fenomenologia dello spirito), a cura di
       G. Gembillo, D. Donato, op.cit., p. 51
   28. ↑ Grande antologia filosofica: Il pensiero moderno, diretta da M.
       F. Sciacca, coordinata da M. Schiavone, Andrea Mario Moschetti, ed.
       C. Marzorati, 1971, p. 496
   29. ↑ Paolo D'Alessandro, Leggere Hegel, oggi. Napoli, 2004
   30. ↑ Friedrich Hegel, Fenomenologia dello spirito, Armando Editore,
       2000, p. 173
   31. ↑ I principi di Hegel, op.cit. p.143

Bibliografia

   [modifica | modifica wikitesto]

Traduzioni italiane della Fenomenologia dello spirito

   [modifica | modifica wikitesto]

     * Fenomenologia dello spirito, trad di E. De Negri, La Nuova Italia,
       Firenze 1933.
     * Fenomenologia dello spirito, trad. di V. Cicero, Rusconi, Milano
       1995 (rist. Bompiani, Milano 2000).
     * La fenomenologia dello spirito. Sistema della scienza, parte prima,
       trad. di G. Garelli, Einaudi, Torino 2008.
     * Fenomenologia dello spirito, trad. e commento di Adriano Tassi,
       Brescia, Scholé, 2024.

Introduzioni e Approfondimenti

   [modifica | modifica wikitesto]

   Sulla Prefazione
     * Aldo Stella, La Prefazione alla Fenomenologia dello spirito di
       Hegel. Interpretazioni critiche e approfondimenti teoretici,
       Aracne, Roma 2021.

Introduzioni

   [modifica | modifica wikitesto]

     * Franco Chiereghin, La Fenomenologia dello spirito di Hegel:
       introduzione alla lettura, Carocci, Urbino, 1994.
     * Jean Hyppolite, Genesi e struttura della Fenomenologia dello
       Spirito di Hegel, La Nuova Italia, Firenze 1972.
     * Alexandre Kojève, Introduzione alla lettura di Hegel, Adelphi,
       Milano 1996.
     * Valerio Verra, Introduzione a Hegel, Laterza, Roma-Bari, 1988.

Approfondimenti

   [modifica | modifica wikitesto]

     * AA.VV. Interpretazioni hegeliane, a cura di Roberto Salvadori, La
       Nuova Italia, Firenze 1980.
     * Ernst Bloch, Soggetto - oggetto. Commento a Hegel, il Mulino,
       Bologna 1975.
     * Martin Heidegger, La fenomenologia dello spirito di Hegel, Guida,
       Napoli 2000.
     * L. Illetterati, P. Giuspoli, G. Mendola, Hegel, Carocci, Roma 2010.
     * A. Moretto, Hegel e la "matematica dell'infinito", Verifiche,
       Trento 1984.
     * R. Roni, Il lavoro della ragione. Dimensioni del soggetto nella
       Fenomenologia dello spirito di Hegel, Firenze University Press,
       Firenze 2012.
     * Jean Wahl, La coscienza infelice nella filosofia di Hegel, ILI,
       Milano 1971.

Voci correlate

   [modifica | modifica wikitesto]

     * Pensiero di Hegel
     * Georg Wilhelm Friedrich Hegel
     * Idealismo tedesco

Altri progetti

   [modifica | modifica wikitesto]

   Altri progetti
     * Wikiquote

     * Collabora a Wikiquote Wikiquote contiene citazioni dalla
       Fenomenologia dello spirito

Collegamenti esterni

   [modifica | modifica wikitesto]

     *
     * Sito ufficiale, su global.oup.com. Modifica su Wikidata
     * Fenomenologia dello spirito (Phanomenologie des Geistes, 1807), in
       Dizionario di filosofia, Istituto dell'Enciclopedia Italiana, 2009.
       Modifica su Wikidata
     * Fenomenologìa dello spìrito, su sapere.it, De Agostini. Modifica su
       Wikidata
     * (EN) The Phenomenology of Mind / Phenomenology of Spirit, su
       Enciclopedia Britannica, Encyclopædia Britannica, Inc. Modifica su
       Wikidata
     * (EN) Edizioni e traduzioni di Fenomenologia dello spirito, su Open
       Library, Internet Archive. Modifica su Wikidata
     * (EN) Fenomenologia dello spirito, su Goodreads. Modifica su
       Wikidata

     L'introduzione alla "Fenomenologia dello spirito" a cura di Gadamer

   Controllo di autorità LCCN (EN) no2018154253 · GND (DE) 4099222-6 · BNF
   (FR) cb11943641n (data) · J9U (EN, HE) 987007588175405171 · NDL
   (EN, JA) 00627468

     Portale Filosofia: accedi alle voci di Wikipedia che trattano di
   filosofia

   Estratto da
   "https://it.wikipedia.org/w/index.php?title=Fenomenologia_dello_spirito
   &oldid=148480750"

   Categorie:
     * Saggi del 1807
     * Saggi in tedesco
     * Opere di Georg Wilhelm Friedrich Hegel
     * Idealismo tedesco
     * Religione e politica

   Categorie nascoste:
     * P18 uguale su Wikidata
     * P50 letta da Wikidata
     * Collegamento interprogetto a Wikiquote presente ma assente su
       Wikidata
     * P856 letta da Wikidata
     * P7993 letta da Wikidata
     * P6706 letta da Wikidata
     * P1417 letta da Wikidata
     * P648 letta da Wikidata
     * P8383 letta da Wikidata
     * Voci con codice LCCN
     * Voci con codice GND
     * Voci con codice BNF
     * Voci con codice J9U
     * Voci con codice NDL
     * Voci non biografiche con codici di controllo di autorità

     * Questa pagina è stata modificata per l'ultima volta il 14 dic 2025
       alle 17:39.
     * La pagina è stata renderizzata con Parsoid.
     * Il testo è disponibile secondo la licenza Creative Commons
       Attribuzione-Condividi allo stesso modo; possono applicarsi
       condizioni ulteriori. Vedi le condizioni d'uso per i dettagli.

     * Informativa sulla privacy
     * Informazioni su Wikipedia
     * Avvertenze
     * Contatti legali e di sicurezza
     * Codice di condotta
     * Sviluppatori
     * Statistiche
     * Dichiarazione sui cookie
     * Versione mobile

     * Wikimedia Foundation
     * Powered by MediaWiki

   (BUTTON) Ricerca
   ____________________
   (BUTTON) Ricerca

   [ ] Mostra/Nascondi l'indice
   Fenomenologia dello spirito
   (BUTTON) 32 lingue Aggiungi argomento
