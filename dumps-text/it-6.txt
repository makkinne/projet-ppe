   Index
   Facebook Twitter Google+ Mail
   Back Print
     __________________________________________________________________


   PARTE TERZA
   LA VITA IN CRISTO

   SEZIONE PRIMA
   LA VOCAZIONE DELL'UOMO:
   LA VITA NELLO SPIRITO

   CAPITOLO PRIMO
   LA DIGNITÀ DELLA PERSONA UMANA

   ARTICOLO 7
   LE VIRTU'

   1803 « Tutto quello che è vero, nobile, giusto, puro, amabile, onorato,
   quello che è virtù e merita lode, tutto questo sia oggetto dei vostri
   pensieri » (Fil 4,8).

   La virtù è una disposizione abituale e ferma a fare il bene. Essa
   consente alla persona, non soltanto di compiere atti buoni, ma di dare
   il meglio di sé. Con tutte le proprie energie sensibili e spirituali la
   persona virtuosa tende verso il bene; lo ricerca e lo sceglie in azioni
   concrete:

     « Il fine di una vita virtuosa consiste nel divenire simili a Dio
     ».^81

   I. Le virtù umane

   1804 Le virtù umane sono attitudini ferme, disposizioni stabili,
   perfezioni abituali dell'intelligenza e della volontà che regolano i
   nostri atti, ordinano le nostre passioni e guidano la nostra condotta
   secondo la ragione e la fede. Esse procurano facilità, padronanza di sé
   e gioia per condurre una vita moralmente buona. L'uomo virtuoso è colui
   che liberamente pratica il bene.

   Le virtù morali vengono acquisite umanamente. Sono i frutti e i germi
   di atti moralmente buoni; dispongono tutte le potenzialità dell'essere
   umano ad entrare in comunione con l'amore divino.

   Distinzione delle virtù cardinali

   1805 Quattro virtù hanno funzione di « cardine ». Per questo sono dette
   « cardinali »; tutte le altre si raggruppano attorno ad esse. Sono: la
   prudenza, la giustizia, la fortezza e la temperanza. « Se uno ama la
   giustizia, le virtù sono il frutto delle sue fatiche. Essa insegna
   infatti la temperanza e la prudenza, la giustizia e la fortezza » (Sap
   8,7). Sotto altri nomi, queste virtù sono lodate in molti passi della
   Scrittura.

   1806 La prudenza è la virtù che dispone la ragione pratica a discernere
   in ogni circostanza il nostro vero bene e a scegliere i mezzi adeguati
   per compierlo. L'uomo « accorto controlla i suoi passi » (Prv 14,15). «
   Siate moderati e sobri per dedicarvi alla preghiera » (1 Pt 4,7). La
   prudenza è la « retta norma dell'azione », scrive san Tommaso^82 sulla
   scia di Aristotele. Essa non si confonde con la timidezza o la paura,
   né con la doppiezza o la dissimulazione. È detta « auriga virtutum –
   cocchiere delle virtù »: essa dirige le altre virtù indicando loro
   regola e misura. È la prudenza che guida immediatamente il giudizio di
   coscienza. L'uomo prudente decide e ordina la propria condotta seguendo
   questo giudizio. Grazie alla virtù della prudenza applichiamo i
   principi morali ai casi particolari senza sbagliare e superiamo i dubbi
   sul bene da compiere e sul male da evitare.

   1807 La giustizia è la virtù morale che consiste nella costante e ferma
   volontà di dare a Dio e al prossimo ciò che è loro dovuto. La giustizia
   verso Dio è chiamata « virtù di religione ». La giustizia verso gli
   uomini dispone a rispettare i diritti di ciascuno e a stabilire nelle
   relazioni umane l'armonia che promuove l'equità nei confronti delle
   persone e del bene comune. L'uomo giusto, di cui spesso si fa parola
   nei Libri Sacri, si distingue per l'abituale dirittura dei propri
   pensieri e per la rettitudine della propria condotta verso il prossimo.
   « Non tratterai con parzialità il povero, né userai preferenze verso il
   potente; ma giudicherai il tuo prossimo con giustizia » (Lv 19,15). «
   Voi, padroni, date ai vostri servi ciò che è giusto ed equo, sapendo
   che anche voi avete un padrone in cielo » (Col 4,1).

   1808 La fortezza è la virtù morale che, nelle difficoltà, assicura la
   fermezza e la costanza nella ricerca del bene. Essa rafforza la
   decisione di resistere alle tentazioni e di superare gli ostacoli nella
   vita morale. La virtù della fortezza rende capaci di vincere la paura,
   perfino della morte, e di affrontare la prova e le persecuzioni. Dà il
   coraggio di giungere fino alla rinuncia e al sacrificio della propria
   vita per difendere una giusta causa. « Mia forza e mio canto è il
   Signore » (Sal 118,14). « Voi avrete tribolazione nel mondo, ma abbiate
   fiducia; io ho vinto il mondo » (Gv 16,33).

   1809 La temperanza è la virtù morale che modera l'attrattiva dei
   piaceri e rende capaci di equilibrio nell'uso dei beni creati. Essa
   assicura il dominio della volontà sugli istinti e mantiene i desideri
   entro i limiti dell'onestà. La persona temperante orienta al bene i
   propri appetiti sensibili, conserva una sana discrezione, e non segue
   il proprio istinto e la propria forza assecondando i desideri del
   proprio cuore.^83 La temperanza è spesso lodata nell'Antico Testamento:
   « Non seguire le passioni; poni un freno ai tuoi desideri » (Sir
   18,30). Nel Nuovo Testamento è chiamata « moderazione » o « sobrietà ».
   Noi dobbiamo « vivere con sobrietà, giustizia e pietà in questo mondo »
   (Tt 2,12).

     « Vivere bene altro non è che amare Dio con tutto il proprio cuore,
     con tutta la propria anima, e con tutto il proprio agire. Gli si dà
     (con la temperanza) un amore totale che nessuna sventura può far
     vacillare (e questo mette in evidenza la fortezza), un amore che
     obbedisce a lui solo (e questa è la giustizia), che vigila al fine
     di discernere ogni cosa, nel timore di lasciarsi sorprendere
     dall'astuzia e dalla menzogna (e questa è la prudenza) ».^84

   Le virtù e la grazia

   1810 Le virtù umane acquisite mediante l'educazione, mediante atti
   deliberati e una perseveranza sempre rinnovata nello sforzo, sono
   purificate ed elevate dalla grazia divina. Con l'aiuto di Dio forgiano
   il carattere e rendono spontanea la pratica del bene. L'uomo virtuoso è
   felice di praticare le virtù.

   1811 Per l'uomo ferito dal peccato non è facile conservare l'equilibrio
   morale. Il dono della salvezza fattoci da Cristo ci dà la grazia
   necessaria per perseverare nella ricerca delle virtù. Ciascuno deve
   sempre implorare questa grazia di luce e di forza, ricorrere ai
   sacramenti, cooperare con lo Spirito Santo, seguire i suoi inviti ad
   amare il bene e a stare lontano dal male.

   II. Le virtù teologali

   1812 Le virtù umane si radicano nelle virtù teologali, le quali rendono
   le facoltà dell'uomo idonee alla partecipazione alla natura divina.^85
   Le virtù teologali, infatti, si riferiscono direttamente a Dio. Esse
   dispongono i cristiani a vivere in relazione con la Santissima Trinità.
   Hanno come origine, causa ed oggetto Dio Uno e Trino.

   1813 Le virtù teologali fondano, animano e caratterizzano l'agire
   morale del cristiano. Esse informano e vivificano tutte le virtù
   morali. Sono infuse da Dio nell'anima dei fedeli per renderli capaci di
   agire quali suoi figli e meritare la vita eterna. Sono il pegno della
   presenza e dell'azione dello Spirito Santo nelle facoltà dell'essere
   umano. Tre sono le virtù teologali: la fede, la speranza e la
   carità.^86

   La fede

   1814 La fede è la virtù teologale per la quale noi crediamo in Dio e a
   tutto ciò che egli ci ha detto e rivelato, e che la Chiesa ci propone
   da credere, perché egli è la stessa verità. Con la fede « l'uomo si
   abbandona tutto a Dio liberamente ».^87 Per questo il credente cerca di
   conoscere e di fare la volontà di Dio. « Il giusto vivrà mediante la
   fede » (Rm 1,17). La fede viva « opera per mezzo della carità » (Gal
   5,6).

   1815 Il dono della fede rimane in colui che non ha peccato contro di
   essa.^88 Ma « la fede senza le opere è morta » (Gc 2,26). Se non si
   accompagna alla speranza e all'amore, la fede non unisce pienamente il
   fedele a Cristo e non ne fa un membro vivo del suo corpo.

   1816 Il discepolo di Cristo non deve soltanto custodire la fede e
   vivere di essa, ma anche professarla, darne testimonianza con
   franchezza e diffonderla: « Devono tutti essere pronti a confessare
   Cristo davanti agli uomini, e a seguirlo sulla via della croce
   attraverso le persecuzioni, che non mancano mai alla Chiesa ».^89 Il
   servizio e la testimonianza della fede sono indispensabili per la
   salvezza: « Chi [...] mi riconoscerà davanti agli uomini, anch'io lo
   riconoscerò davanti al Padre mio che è nei cieli; chi invece mi
   rinnegherà davanti agli uomini, anch'io lo rinnegherò davanti al Padre
   mio che è nei cieli » (Mt 10,32-33).

   La speranza

   1817 La speranza è la virtù teologale per la quale desideriamo il regno
   dei cieli e la vita eterna come nostra felicità, riponendo la nostra
   fiducia nelle promesse di Cristo e appoggiandoci non sulle nostre
   forze, ma sull'aiuto della grazia dello Spirito Santo. « Manteniamo
   senza vacillare la professione della nostra speranza, perché è fedele
   colui che ha promesso » (Eb 10,23). Lo Spirito è stato « effuso da lui
   su di noi abbondantemente per mezzo di Gesù Cristo, Salvatore nostro,
   perché, giustificati dalla sua grazia, diventassimo eredi, secondo la
   speranza, della vita eterna » (Tt 3,6-7).

   1818 La virtù della speranza risponde all'aspirazione alla felicità,
   che Dio ha posto nel cuore di ogni uomo; essa assume le attese che
   ispirano le attività degli uomini; le purifica per ordinarle al regno
   dei cieli; salvaguarda dallo scoraggiamento; sostiene in tutti i
   momenti di abbandono; dilata il cuore nell'attesa della beatitudine
   eterna. Lo slancio della speranza preserva dall'egoismo e conduce alla
   gioia della carità.

   1819 La speranza cristiana riprende e porta a pienezza la speranza del
   popolo eletto, la quale trova la propria origine ed il proprio modello
   nella speranza di Abramo, colmato in Isacco delle promesse di Dio e
   purificato dalla prova del sacrificio.^90 « Egli ebbe fede sperando
   contro ogni speranza e così divenne padre di molti popoli » (Rm 4,18).

   1820 La speranza cristiana si sviluppa, fin dagli inizi della
   predicazione di Gesù, nell'annuncio delle beatitudini. Le beatitudini
   elevano la nostra speranza verso il cielo come verso la nuova Terra
   promessa; ne tracciano il cammino attraverso le prove che attendono i
   discepoli di Gesù. Ma per i meriti di Gesù Cristo e della sua passione,
   Dio ci custodisce nella speranza che « non delude » (Rm 5,5). La
   speranza è l'« àncora della nostra vita, sicura e salda, la quale
   penetra [...] » là « dove Gesù è entrato per noi come precursore » (Eb
   6,19-20). È altresì un'arma che ci protegge nel combattimento della
   salvezza: « Dobbiamo essere [...] rivestiti con la corazza della fede e
   della carità, avendo come elmo la speranza della salvezza » (1 Ts 5,8).
   Essa ci procura la gioia anche nella prova: « Lieti nella speranza,
   forti nella tribolazione » (Rm 12,12). Si esprime e si alimenta nella
   preghiera, in modo particolarissimo nella preghiera del Signore,
   sintesi di tutto ciò che la speranza ci fa desiderare.

   1821 Noi possiamo, dunque, sperare la gloria del cielo promessa da Dio
   a coloro che lo amano^91 e fanno la sua volontà.^92 In ogni circostanza
   ognuno deve sperare, con la grazia di Dio, di perseverare sino alla
   fine^93 e ottenere la gioia del cielo, quale eterna ricompensa di Dio
   per le buone opere compiute con la grazia di Cristo. Nella speranza la
   Chiesa prega che « tutti gli uomini siano salvati » (1 Tm 2,4). Essa
   anela ad essere unita a Cristo, suo Sposo, nella gloria del cielo:

     « Spera, anima mia, spera. Tu non conosci il giorno né l'ora. Veglia
     premurosamente, tutto passa in un soffio, sebbene la tua impazienza
     possa rendere incerto ciò che è certo, e lungo un tempo molto breve.
     Pensa che quanto più lotterai, tanto più proverai l'amore che hai
     per il tuo Dio e tanto più un giorno godrai con il tuo Diletto, in
     una felicità ed in un'estasi che mai potranno aver fine ».^94

   La carità

   1822 La carità è la virtù teologale per la quale amiamo Dio sopra ogni
   cosa per se stesso, e il nostro prossimo come noi stessi per amore di
   Dio.

   1823 Gesù fa della carità il comandamento nuovo.^95 Amando i suoi «
   sino alla fine » (Gv 13,1), egli manifesta l'amore che riceve dal
   Padre. Amandosi gli uni gli altri, i discepoli imitano l'amore di Gesù,
   che essi ricevono a loro volta. Per questo Gesù dice: « Come il Padre
   ha amato me, così anch'io ho amato voi. Rimanete nel mio amore » (Gv
   15,9). E ancora: « Questo è il mio comandamento: che vi amiate gli uni
   gli altri, come io vi ho amati » (Gv 15,12).

   1824 La carità, frutto dello Spirito e pienezza della Legge, osserva i
   comandamenti di Dio e del suo Cristo: « Rimanete nel mio amore. Se
   osserverete i miei comandamenti, rimarrete nel mio amore » (Gv
   15,9-10).^96

   1825 Cristo è morto per amore verso di noi, quando eravamo ancora «
   nemici » (Rm 5,10). Il Signore ci chiede di amare come lui, perfino i
   nostri nemici,^97 di farci prossimo del più lontano,^98 di amare i
   bambini^99 e i poveri come lui stesso.^ 100

     L'Apostolo san Paolo ha dato un ineguagliabile quadro della carità:
     « La carità è paziente, è benigna la carità; non è invidiosa la
     carità, non si vanta, non si gonfia, non manca di rispetto, non
     cerca il suo interesse, non si adira, non tiene conto del male
     ricevuto, non gode dell'ingiustizia, ma si compiace della verità.
     Tutto copre, tutto crede, tutto spera, tutto sopporta » (1 Cor
     13,4-7).

   1826 Se non avessi la carità, dice ancora l'Apostolo, « non sono nulla
   ». E tutto ciò che è privilegio, servizio, perfino virtù... senza la
   carità, « niente mi giova ».^ 101 La carità è superiore a tutte le
   virtù. È la prima delle virtù teologali: « Queste le tre cose che
   rimangono: la fede, la speranza e la carità; ma di tutte più grande è
   la carità » (1 Cor 13,13).

   1827 L'esercizio di tutte le virtù è animato e ispirato dalla carità.
   Questa è il « vincolo di perfezione » (Col 3,14); è la forma delle
   virtù; le articola e le ordina tra loro; è sorgente e termine della
   loro pratica cristiana. La carità garantisce e purifica la nostra
   capacità umana di amare. La eleva alla perfezione soprannaturale
   dell'amore divino.

   1828 La pratica della vita morale animata dalla carità dà al cristiano
   la libertà spirituale dei figli di Dio. Egli non sta davanti a Dio come
   uno schiavo, nel timore servile, né come il mercenario in cerca del
   salario, ma come un figlio che corrisponde all'amore di colui che « ci
   ha amati per primo » (1 Gv 4,19):

     « O ci allontaniamo dal male per timore del castigo e siamo nella
     disposizione dello schiavo. O ci lasciamo prendere dall'attrattiva
     della ricompensa e siamo simili ai mercenari. Oppure è per il bene
     in se stesso e per l'amore di colui che comanda che noi obbediamo
     [...] e allora siamo nella disposizione dei figli ».^ 102

   1829 La carità ha come frutti la gioia, la pace e la misericordia;
   esige la generosità e la correzione fraterna; è benevolenza; suscita la
   reciprocità, si dimostra sempre disinteressata e benefica; è amicizia e
   comunione:

     « Il compimento di tutte le nostre opere è l'amore. Qui è il nostro
     fine; per questo noi corriamo, verso questa meta corriamo; quando
     saremo giunti, vi troveremo riposo ».^ 103

   III. I doni e i frutti dello Spirito Santo

   1830 La vita morale dei cristiani è sorretta dai doni dello Spirito
   Santo. Essi sono disposizioni permanenti che rendono l'uomo docile a
   seguire le mozioni dello Spirito Santo.

   1831 I sette doni dello Spirito Santo sono la sapienza, l'intelletto,
   il consiglio, la fortezza, la scienza, la pietà e il timore di Dio.
   Appartengono nella loro pienezza a Cristo, Figlio di Davide.^ 104 Essi
   completano e portano alla perfezione le virtù di coloro che li
   ricevono. Rendono i fedeli docili ad obbedire con prontezza alle
   ispirazioni divine.

     « Il tuo Spirito buono mi guidi in terra piana » (Sal 143,10).

     « Tutti quelli che sono guidati dallo Spirito di Dio, costoro sono
     figli di Dio. [...] Se siamo figli, siamo anche eredi: eredi di Dio,
     coeredi di Cristo » (Rm 8,14.17).

   1832 I frutti dello Spirito sono perfezioni che lo Spirito Santo plasma
   in noi come primizie della gloria eterna. La tradizione della Chiesa ne
   enumera dodici: « amore, gioia, pace, pazienza, longanimità, bontà,
   benevolenza, mitezza, fedeltà, modestia, continenza, castità » (Gal
   5,22-23 vulg.).

   In sintesi

   1833 La virtù è una disposizione abituale e ferma a compiere il bene.

   1834 Le virtù umane sono disposizioni stabili dell'intelligenza e della
   volontà, che regolano i nostri atti, ordinano le nostre passioni e
   indirizzano la nostra condotta in conformità alla ragione e alla fede.
   Possono essere raggruppate attorno a quattro virtù cardinali: la
   prudenza, la giustizia, la fortezza e la temperanza.

   1835 La prudenza dispone la ragione pratica a discernere, in ogni
   circostanza, il nostro vero bene e a scegliere i mezzi adeguati per
   attuarlo.

   1836 La giustizia consiste nella volontà costante e ferma di dare a Dio
   e al prossimo ciò che è loro dovuto.

   1837 La fortezza assicura, nelle difficoltà, la fermezza e la costanza
   nella ricerca del bene.

   1838 La temperanza modera l'attrattiva dei piaceri sensibili e rende
   capaci di equilibrio nell'uso dei beni creati.

   1839 Le virtù morali crescono per mezzo dell'educazione, di atti
   deliberati e della perseveranza nello sforzo. La grazia divina le
   purifica e le eleva.

   1840 Le virtù teologali dispongono i cristiani a vivere in relazione
   con la Santissima Trinità. Hanno Dio come origine, motivo e oggetto,
   Dio conosciuto mediante la fede, sperato e amato per se stesso.

   1841 Tre sono le virtù teologali: la fede, la speranza e la carità.^
   105 Esse informano e vivificano tutte le virtù morali.

   1842 Per la fede noi crediamo in Dio e crediamo tutto ciò che egli ci
   ha rivelato e che la Chiesa ci propone da credere.

   1843 Per la speranza noi desideriamo e aspettiamo da Dio, con ferma
   fiducia, la vita eterna e le grazie per meritarla.

   1844 Per la carità noi amiamo Dio al di sopra di tutto e il nostro
   prossimo come noi stessi per amore di Dio. Essa è « il vincolo di
   perfezione » (Col 3,14) e la forma di tutte le virtù.

   1845 I sette doni dello Spirito Santo dati ai cristiani sono la
   sapienza, l'intelletto, il consiglio, la fortezza, la scienza, la pietà
   e il timore di Dio.
   __________________________________________________________________

   (81) San Gregorio di Nissa, De beatitudinibus, oratio 1: Gregorii
   Nysseni opera, ed. W. Jaeger, v. 72 (Leiden 1992) p. 82 (PG 44, 1200).

   (82) San Tommaso d'Aquino, Summa theologiae, II-II, q. 47, a. 2, sed
   contra: Ed. Leon. 8, 349.

   (83) Cf Sir 5,2; 37,27-31.

   (84) Sant'Agostino, De moribus Ecclesiae catholicae, 1, 25, 46: CSEL
   90, 51 (PL 32, 1330-1331).

   (85) Cf 2 Pt 1,4.

   (86) Cf 1 Cor 13,13.

   (87) Concilio Vaticano II, Cost. dogm. Dei Verbum, 5: AAS 58 (1966)
   819.

   (88) Cf Concilio di Trento, Sess. 6a, Decretum de iustificatione, c.
   15: DS 1544.

   (89) Concilio Vaticano II, Cost. dogm. Lumen gentium, 42: AAS 57 (1965)
   48; cf Id., Dich. Dignitatis humanae, 14: AAS 58 (1966) 940.

   (90) Cf Gn 17,4-8; 22,1-18.

   (91) Cf Rm 8,28-30.

   (92) Cf Mt 7,21.

   (93) Cf Mt 10,22; Concilio di Trento, Sess. 6a, Decretum de
   iustificatione, c. 13: DS 1541.

   (94) Santa Teresa di Gesù, Exclamaciones del alma a Dios, 15, 3:
   Biblioteca Mística Carmelitana, v. 4 (Burgos 1917) p. 290.

   (95) Cf Gv 13,34.

   (96) Cf Mt 22,40; Rm 13,8-10.

   (97) Cf Mt 5,44.

   (98) Cf Lc 10,27-37.

   (99) Cf Mc 9,37.

   (100) Cf Mt 25,40.45.

   (101) Cf 1 Cor 13,1-3.

   (102) San Basilio Magno, Regulae fusius tractatae, prol. 3: PG 31, 896.

   (103) Sant'Agostino, In epistulam Ioannis ad Parthos tractatus, 10, 4:
   PL 35, 2056-2057.

   (104) Cf Is 11,1-2.

   (105) Cf 1 Cor 13,13.

     __________________________________________________________________
