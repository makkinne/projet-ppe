   Salta al contenuto
   (BUTTON)
   Vuoi navigare il sito Treccani senza limiti e pubblicità? Scarica l'APP
   e abbonati ora per accedere su tutti i tuoi dispositivi!
   Scarica
   (BUTTON)
   (BUTTON)
   ​ (BUTTON)
   ____________________

   ​
     __________________________________________________________________

    1.

Filologia e spirito critico: la formazione dell’individuo

   di Francesca Florimbii
   21 minuti
   12 marzo 2025
   Filologia e spirito critico: la formazione dell’individuo

   Premessa: filologia come disvelamento

   È noto come accertare la verità sia un’opera di disvelamento
   (ἀ-λήθεια): procedere per sottrazione, rimuovendo le apparenze e
   lasciando così che il vero sino a quel momento celato si manifesti.
   Sappiamo anche che la
   filologia è la disciplina che studia i testi, che si occupa del modo in
   cui vengono trasmessi (tradizione orale, manoscritta, stampa, on-line)
   e delle forme concrete della loro trasmissione (papiri, codici, steli,
   tessuti, libri, web) e che, all’occorrenza, li ripara. Se pensiamo ai
   tanti accidenti in cui sono storicamente incorsi i testi non solo per
   cause materiali (incendi, guerre, devastazioni, deperibilità del
   supporto scrittorio), ideologiche (censura, roghi) e scolastiche
   (selezioni antologiche, compendi, adattamenti), ma anche per semplice
   disinteresse e indifferenza, capiamo bene che quella del filologo è una
   professione tanto nobile quanto severa; soprattutto quella del filologo
   classico che deve spesso ricostruire testi corrotti, sfigurati, ridotti
   a un cumulo di rovine. Senza dire degli innumerevoli casi di
   interpolazione, vale a dire, di testi alterati tramite l’inserzione di
   passi non autentici: inavvertitamente o anche intenzionalmente a opera
   di copisti colti e tendenziosi, in genere i meno fededegni (valga a
   esempio il caso di Boccaccio copista della Commedia dantesca).

   Esito finale del lavoro critico del filologo è quello di restituirci –
   attraverso la raccolta e il riordino dei manoscritti e delle stampe
   (recensio) ed eventualmente il loro risanamento (emendatio, che sia ope
   codicum o tramite ingegno) – il testo più vicino possibile
   all’originale perduto. La filologia, che vuole conoscere la verità
   della parola e del testo, risalendo dalla tradizione alla genesi, ha
   dunque il compito di avviare e sviluppare – con le stesse virtù delle
   scienze cosiddette esatte (la matematica, la fisica, la chimica), vale
   a dire chiarezza, precisione, definizione, essenzialità e pazienza  –
   un processo di disvelamento: l’approdo a un testo critico o
   scientificamente condotto, che coincide con la circolazione di
   un’opera, in grado di rispondere alla volontà dell’autore offuscatasi
   nel corso del tempo, che può così tornare alla luce. I filologi e i
   testi da loro allestiti divengono quindi i testimoni del vero
   d’autore.

   In apparenza, dunque, una scienza (per alcuni un mestiere) ben
   definita, con un campo di azione circoscritto e quindi, per necessità,
   limitato. Se però provassimo a guardare la filologia da un’altra
   specola, potremmo forse accorgerci che non si tratta solo di una
   disciplina per pochi o di un metodo destinato esclusivamente a una
   constitutio (restitutio) textus, bensì – come ha già sottolineato oltre
   un secolo fa Joseph Bédier (Études critiques, Paris, Libraire Armand
   Colin, 1903, p. IX) – di un abito mentale:


   […] la philologie n’est pas le tout, ni la fin, ni le principal de la
   critique; elle n’en est pas non plus l’accessoire; elle en est –
   simplement – la condition. En effet, elle suppose moins l’apprentissage
   de certaines recettes et de certains procédés de recherche, qu’une
   discipline générale de travail, une habitude intellectuelle, un esprit;
   et c’est essentiellement la volonté d’observer avant d’imaginer,
   d’observer avant de raisonner, d’observer avant de construire; c’est le
   parti pris de vérifier tout le vérifiable, de chercher toujours plus de
   vérité, en se rappelant, comme le dit l’un des nos maîtres, «qu’il n’y
   a pas de moindres vérités, de vérités indifférentes, ou de vérités
   négligeables» […]


   […] la filologia non è il tutto, né il fine, né il principio della
   critica; né è un suo accessorio; è – semplicemente – la condizione.
   Essa, infatti, presuppone meno l’apprendimento di certe ricette e di
   certi processi di ricerca, quanto una disciplina generale di lavoro,
   un’abitudine intellettuale, uno spirito; ed è essenzialmente desiderio
   di osservare prima di immaginare, osservare prima di ragionare,
   osservare prima di costruire; è la propensione a verificare tutto ciò
   che è verificabile, a ricercare sempre più verità, ricordando, come
   dice uno dei nostri maestri, «che non esistono verità minori, verità
   indifferenti o verità trascurabili» […] (traduzione dell’Autrice).


   In questa luce la filologia è una forma mentis che, in quanto tale, può
   divenire il fondamento di qualsiasi ragionamento attorno a un fatto, a
   una notizia, o a un oggetto, che siano osservabili e verificabili
   storicamente e materialmente. In questo modo si tratterebbe di
   indossare i panni del filologo non solo davanti a un’opera, sia essa di
   carattere letterario e non, ma anche (e direi soprattutto) per tentare
   di orientarsi in quel mare magnum informativo (si parla oggi di
   Information Overload, cioè di sovraccarico informativo), a cui siamo
   quotidianamente sottoposti.

   Si diceva disvelare, vale a dire, avviarsi, attraverso la filologia, in
   direzione del vero: per via linguistica, interrogandosi sull’etimologia
   e sulla congruità delle parole che veicolano un testo o che denotano un
   manufatto di nostro interesse; per via storica, da un lato indagandone
   fonti e modelli e, dall’altro, verificandone la materialità (il che
   significa, porre attenzione alla forma e alla tessitura sintattica del
   messaggio, come pure al suo supporto materiale o alle peculiarità
   fisiche dell’oggetto di indagine e alla sua storia intrinseca); per via
   filosofica, interrogandoci su ciò che quel testo precisamente significa
   o su ciò che quel manufatto realmente rappresenta. Il tutto allo scopo
   di determinare il valore storico e storicamente accertabile – e dunque
   accettabile – dell’informazione ricevuta.


   Falsi e fake news

   È forse pleonastico ripercorrere i tanti esempi di alterazione del vero
   che hanno fatto la storia della cultura occidentale, smascherati,
   appunto, per il tramite della filologia. Il primo esempio risale
   addirittura al V secolo a.C., con le lettere di Pausania, il potente
   reggente spartano:

   Io, Pausania, capo degli Spartani, ti restituisco questi prigionieri
   catturati in battaglia volendoti fare cosa gradita e ti propongo, se
   piace anche a te, di sposare tua figlia e di sottomettere al tuo potere
   Sparta e tutta la Grecia. Ritengo di essere in grado di realizzare
   questo piano se mi metto d’accordo con te. Se dunque qualcosa di questa
   proposta ti piace, manda qualcuno fidato con cui si possa proseguire la
   trattativa^[1].


   L’epistola, che leggiamo nella Guerra del Peloponneso di Tucidide (I,
   128-129), sarebbe la dimostrazione del tradimento operato da Pausania,
   nel suo offrire a Serse, re persiano, un’alleanza matrimoniale in
   cambio della sottomissione della Grecia. La lettera, e la risposta
   positiva di Serse, anch’essa trascritta da Tucidide, furono la base per
   il processo e l’esecuzione capitale di Pausania: in sintesi, queste
   poche righe, di cui gli efori si servirono per infliggere a Pausania
   una morte atroce – lo murarono vivo nel tempio di Atena, nel quale si
   era rifugiato dopo l’accusa di medismo (cioè di collaborazione con i
   Persiani) –, furono le armi perfette per eliminarlo, non solo
   politicamente.

   Del IV secolo è invece il carteggio apocrifo di Seneca e san Paolo, un
   corpus di quattordici lettere latine scritte da un falsario anonimo,
   sei delle quali attribuite all’apostolo Paolo e otto al filosofo e
   letterato romano Lucio Anneo Seneca. Il carteggio avrebbe dimostrato la
   vicinanza di Seneca al cristianesimo – o, per dirla con Ivano Dionigi,
   avrebbe contribuito «a creare la favola di Seneca amico dei
   Cristiani»^[2]. Considerato autentico nel corso della Tarda Antichità e
   del Medioevo – san Girolamo nel 392 ne testimonia la grande diffusione;
   Albertino Mussato e Giovanni Boccaccio, non dubitano dell’autenticità
   delle lettere né della fede cristiana di Seneca –, solo nel XV secolo,
   l’affinamento della filologia umanistica, abbinata alla diretta
   conoscenza delle opere di Seneca, ha consentito a Lorenzo Valla, a
   Giusto Lipsio e a Erasmo di dimostrarne la falsità: incongruenze
   cronologiche e anacronismi linguistici (oltre che un registro assai
   scadente) ne sono state la prova inconfutabile.

   Indispensabile, ma certamente notissima, anche la falsa Donazione di
   Costantino (l’atto diplomatico con il quale l’imperatore Costantino
   avrebbe donato nel 313 a papa Silvestro I la giurisdizione civile su
   Roma, sull’Italia e sull’intero Occidente, assicurando la superiorità
   del potere papale su quello imperiale, la sovranità del pontefice su
   tutti i sacerdoti e il primato sulle Chiese patriarcali di
   Costantinopoli, Alessandria d’Egitto, Antiochia e Gerusalemme) –
   documento non certo databile al 313 d.C. ma indubbiamente in bilico fra
   VIII e IX secolo – smascherata nel 1440 ancora da Valla e ancora una
   volta attraverso l’individuazione di sfasature cronologiche e
   linguistiche di non lieve entità[3].

   Doveroso un accenno poi ai presunti diari di Mussolini (annotazioni
   quotidiane che il duce avrebbe dovuto registrare, fra il 1935 e il
   1939, su cinque agende), pubblicati a suo nome nel 2011, come la
   rivelazione del “volto umano” di un dittatore pacifista e amico degli
   ebrei, intimamente avverso a Hitler e preoccupato soltanto della sua
   Italia. Nonostante le rosee premesse e la grande risonanza mediatica,
   l’edizione a stampa si rivelò problematica (I diari di Mussolini, veri
   o presunti)^[4]: lo storico Mimmo Franzinelli, nel suo libro Autopsia
   di un falso. I Diari di Mussolini e la manipolazione della storia
   (Torino, Bollati Boringhieri, 2011), denunciò, infatti, nello stesso
   anno, l’apocrifia dei diari, attraverso un’indagine rigorosa in grado
   di rivelarne incongruenze, ancora una volta anacronismi ed errori, e di
   fissarne la stesura agli anni Cinquanta del Novecento.

   Analogamente non si può ignorare il caso del Papiro di Artemidoro, la
   cui autenticità vantata da un gruppo di esperti, che datavano il
   reperto al I secolo a.C. e ne identificavano il testo come parte della
   perduta Geografia di Artemidoro di Efeso, è stata demolita da Luciano
   Canfora e dalla sua équipe, con rigore documentario e acribia
   filologica^[5].

   Da ultimo, il Diario postumo – di Montale o dello pseudo-Montale – che
   continua a dividere gli studiosi nel fecondo dibattito sulla sua
   autenticità. Le ottantaquattro poesie (non numerate, ma datate e
   firmate), dedicate ad Annalisa Cima (poetessa milanese e musa
   ispiratrice di Montale nei suoi ultimi anni), sollevarono, sin dalla
   loro prima pubblicazione, per le cure di Rosanna Bettarini, nel 1996,
   non pochi dubbi negli studiosi. Il primo ad avanzare l’ipotesi del
   falso fu, a pochi mesi dalla stampa (Corriere della Sera del 20 luglio
   1997), Dante Isella. La messa in discussione della paternità si fondava
   principalmente sulle numerose coincidenze stilistiche fra queste poesie
   e le precedenti raccolte montaliane: coincidenze così marcate che,
   invece di far pensare a consueti fenomeni di intratestualità, destavano
   piuttosto sospetti di plagio. D’altro canto, fu Armando Petrucci a
   esprimere alcuni dubbi sulla grafia dei presunti autografi del Diario,
   su cui era stata esemplata la stampa, troppo spesso diversa da quella
   certamente autentica delle altre carte d’autore superstiti. Alla
   querelle, che fra il 1997 e il 1998 aveva avuto il suo culmine, ha dato
   nuovo slancio nel 2014 Federico Condello, con il volume I filologi e
   gli angeli. È di Eugenio Montale il «Diario postumo»?: una ricchissima
   messe di indagini grafologiche, filologiche e critiche in grado di
   dimostrare, secondo lo studioso, la falsità della raccolta^[6]. Tra
   autenticità e apocrifia, si pone poi l’ipotesi di una beffa ordita da
   Montale per suscitare una contesa tra i filologi: i cosiddetti cani da
   tartufo, già oggetto del suo sarcasmo. Sempre più urgente, insomma, la
   necessità di chiarire in maniera definitiva la questione
   dell’autenticità del diario, che resta tuttora, per alcuni, possibile.

   Dalla misinformazione (sono divulgate notizie fallaci, senza che si
   abbia coscienza della loro infondatezza) o disinformazione (la
   diffusione di informazioni mendaci avviene con lo scopo precipuo di
   ingannare) sempre esistite non si discosta l’attuale e dilagante
   fenomeno delle fake news: mutano i mezzi di comunicazione e di
   veicolazione delle informazioni – in questo caso i social media, da cui
   è possibile attingere informazioni molteplici per tenersi costantemente
   aggiornati –, ma non cambia il fatto che a circolare sono spesso
   notizie ingannevoli. Sono le cosiddette bufale mediatiche, che si
   diffondono con rapidità – non è cosa insolita che, quando un tema
   diventa di primo piano sulla scena politica e sociale, i concetti di
   vero e di falso, di autentico e di contraffatto, tendano a intrecciarsi
   indefinitamente, quasi a confondersi –, perché in grado di fare presa
   su utenti predisposti ad accoglierle: l’alfabetizzazione digitale,
   infatti, si accompagna di rado alla capacità di decifrare criticamente
   i messaggi e di valutarne, conseguentemente, l’autenticità.

   Penso a notizie reali, calate in un falso contesto: come  nel 2018,
   quando sul sito di Avvenire vennero presentate tre foto come prove
   delle torture inflitte ai migranti in Libia, per poi scoprirsi che
   quelle immagini risalivano al 2011^[7]; ovvero, alle rischiose
   creazioni di ChatGPT e ai contenuti manipolati con tecniche di editing
   multimediale, al fine di distorcere l’informazione: ad esempio i
   deepfake, vale a dire foto, video e audio creati attraverso software di
   intelligenza artificiale, a partire da contenuti reali, alterati ad
   hoc; o, al ricorso a fonti false per dare credibilità a notizie
   infondate: è il caso del «Fatto Quotidaino» – che non ha nulla a che
   vedere con il Fatto Quotidiano, secondo la tecnica del typosquatting
   (una forma di cybersquatting, che consiste nella registrazione di
   domini molto simili a indirizzi noti già esistenti: si punta quindi su
   errori di scrittura, e soprattutto di lettura, dell’URL da parte dei
   visitatori di un sito) – e la notizia fatta circolare nel 2016,
   intitolata «Toscana, viene mangiato da un orso. La triste storia di
   Giustino»: l’orso in realtà non aveva mangiato nessuno e, per di più,
   quel Giustino altri non era che il cantante canadese Justin Bieber^[8].
   Penso, ancora, a quei contenuti, volontariamente falsi, creati con lo
   scopo di polemizzare, denunciare o divertire; o, a certe notizie che
   forniscono una visione parziale dei fatti, sottolineando soltanto
   alcune informazioni e tralasciando le altre che potrebbero screditare
   la versione proposta; penso alle false connessioni con titoli, immagini
   e didascalie che non supportano il contenuto o, addirittura, lo
   smentiscono: ma a quel punto il lettore è già stato attirato e ha
   cliccato. Ed evito di addentrarmi nell’ampia e disordinate messe di
   notizie fallaci diffuse negli anni della pandemia, che ha coinciso con
   la cosiddetta infodemia, vale a dire la «circolazione di una quantità
   eccessiva di informazioni, talvolta non vagliate con accuratezza, che
   rendono difficile orientarsi su un determinato argomento per la
   difficoltà di individuare fonti affidabili», secondo la definizione del
   Vocabolario Treccani. Proprio quando maggiore era il bisogno di
   informazioni chiare – lo stato di incertezza determinato da un virus
   sconosciuto aveva infatti alimentato nei cittadini la ricerca di
   chiarimenti e di rassicurazione –, si è determinata una crescita
   esponenziale di campagne di fake news. In un contesto di disordine,
   paura, precarietà sanitaria, sociale ed economica, si sono
   ulteriormente diffuse notizie allarmistiche, provocatorie e in certi
   casi complottiste.

   Insomma, credo sia ormai chiaro il fatto che siamo perfettamente
   calati, forse ancor più che in passato, nell’epoca della post-verità
   (traduzione dell’inglese post-truth): in un’epoca, cioè, in cui
   un’argomentazione che fa appello all’emotività individuale e
   collettiva, attraverso credenze diffuse e non mediante fatti
   verificati, tende a essere accettata come veritiera, influenzando così
   l’opinione pubblica^[9]. L’epoca della δόξα, appunto, vs l’ἀλήθεια,
   della ϕωνή, propria degli animali, anziché del λόγος umano (secondo la
   ben nota distinzione aristotelica: Politica, 1253a)^[10], in cui è
   pressoché ribaltato il motto senecano «Quod verum est, meum est»
   (Lettere morali a Lucilio, I, 12). Oggi, sulla filologia prevale in
   sintesi quella che potremmo definire una filofonia.


   La cura della filologia

   A cosa può servire quindi la filologia? Come la filologia può
   soccorrerci in una tale diffusione (per lo più intenzionale) di notizie
   o informazioni inesatte o distorte, allo scopo di condizionare le
   azioni e le scelte di ciascuno? Credo che, come la filologia insegna
   (sin dalla sua etimologia: ϕιλος- «amico» e λόγος «parola, pensiero», e
   quindi amico del pensiero che abita la parola o della parola abitata
   dal pensiero), la soluzione sia nel porre una maggiore e più
   consapevole attenzione alla parola e alle verità che la parola
   trasmette, attraverso, come si diceva, un’indagine che sia al contempo
   linguistica, storica e filosofica, alla ricerca di una autenticità
   (come i filologi fanno) non sempre evidente. In altri termini, è
   necessario esaminare con accuratezza e minuziosità un argomento, una
   questione, un messaggio – in sintesi, un’informazione –, parola per
   parola, per arrivare al disvelamento della verità: secondo la lezione
   degli umanisti e, primo fra gli altri, di Lorenzo Valla. La Coscienza
   delle parole, per dirla con un titolo di Elias Canetti, sollecita
   infatti la capacità di osservazione, accresce la curiositas, invoglia a
   interrogarsi e insegna a dubitare: ne derivano una maggiore attitudine
   a decifrare un messaggio e una abilità spiccata a smascherare la
   menzogna. Cambiano i tempi, ma non cambia il metodo, vale a dire,
   etimologicamente (dal greco μετά- e ὁδός), la via, il percorso
   dell’investigazione.

   Educare alla filologia vuol dire, quindi, educare alla ricerca di una
   consapevolezza non solo linguistica e letteraria, e allenare il nostro
   spirito critico; addestrare, cioè, all’impiego di un pensiero critico
   (come critica è del resto la filologia, altrimenti detta critica
   testuale), che trascende specifici ambiti disciplinari e che,
   viceversa, è lo strumento di cui ciascuno può servirsi per orientarsi
   nell’era della disinformazione^[11]. Come in tempi ormai molto lontani
   (1797-98) aveva detto Friedrich Schlegel: «Una grande, importante
   utilità della filologia consiste in questo: che essa educa tecnicamente
   la disposizione critica dell’uomo» (Frammenti critici e scritti di
   estetica, a cura di V. Santoli, Firenze, Sansoni, 1967^2, p. 13). Basta
   del resto rifarsi alla definizione che di pensiero critico (Critical
   thinking) davano già nel 1987 i due pedagogisti americani Michael
   Scriven e Richard Paul (8th Annual International Conference on Critical
   Thinking and Education Reform, Summer 1987): non solo per comprenderne
   il valore universale, ma anche per riconoscervi la serrata relazione
   con il processo filologico:

   Critical thinking is the intellectually disciplined process of actively
   and skillfully conceptualizing, applying, analyzing, synthesizing,
   and/or evaluating information gathered from, or generated by,
   observation, experience, reflection, reasoning, or communication, as a
   guide to belief and action. In its exemplary form, it is based on
   universal intellectual values that transcend subject matter divisions:
   clarity, accuracy, precision, consistency, relevance, sound evidence,
   good reasons, depth, breadth, and fairness^[12].

   Il pensiero critico è il processo intellettualmente disciplinato di
   concettualizzare, applicare, analizzare, sintetizzare e/o valutare
   attivamente e abilmente le informazioni raccolte da, o generate da,
   osservazione, esperienza, riflessione, ragionamento o comunicazione,
   come guida al pensiero e all’azione. Nella sua forma esemplare si basa
   su valori intellettuali universali che trascendono le divisioni
   disciplinari: chiarezza, accuratezza, precisione, coerenza, pertinenza,
   evidenza solida, buone ragioni, profondità, ampiezza ed equità
   (traduzione dell’Autrice).


   Sembra dunque fondamentale tornare alla filologia – beninteso: non solo
   come disciplina specialistica, ma come modus operandi (e oserei dire
   vivendi) condiviso – per acquisire un modello cognitivo user (e
   self)-oriented, impiegabile all’uopo nelle sfere della conoscenza
   d’ogni giorno. Lo aveva del resto detto nel 1986 Gianfranco Contini, in
   apertura del suo Breviario di ecdotica: «la filologia è […] anche […]
   un evento quotidiano»^[13], una «coscienza dell’insieme»^[14].

   L’abilità nel discernere la realtà dall’immaginazione trova origine
   nella formazione di ciascun individuo: quella scolastica, anzitutto,
   indispensabile per apprendere l’arte di fare (e farsi) delle domande. È
   dunque essenziale ripensare la scuola, all’insegna del dibattito, del
   discorso animato, sperimentando nuovi metodi di insegnamento, che siano
   in grado di promuovere le capacità di analisi e di deduzione; di
   accrescere l’abitudine a pensare in maniera critica; e che addestrino,
   in particolare, all’ars dubitandi (si potrebbe dire, variando il motto
   cartesiano, «Dubito ergo sum»), figlia del λόγος (e non della ϕωνή):
   filologi vs ‘filofoni’, come si diceva.

   Cosa fare (e non fare) in aula, durante la lezione; Cosa fare (e non
   fare), ad esempio, nell’ora di italiano, in quell’ora, cioè, che più di
   altre può consentire lo sviluppo delle cosiddette soft skills (oggi
   tanto in voga!)^[15]. Ebbene, dalla mia specola, credo che anche
   insegnare ad accostarsi alla letteratura e, in particolare alla lettura
   (di poesie, romanzi, saggi), con l’occhio del filologo possa agevolare
   l’acquisizione di queste competenze trasversali – governate dal
   Critical thinking –: domandandosi cioè quale sia la storia del testo
   che si ha fra le mani, quale la sua forma originaria, chi il vero
   autore, quali le modalità di circolazione e fruizione nel contesto
   delle società cui appartengono i lettori, e così via; in altre parole,
   insegnando a guardare al testo non come a una realtà monolitica,
   predigerita da manuali, antologie e libri scolastici, ma come a un
   oggetto in divenire, con una storia lunga e spesso accidentata, di cui
   (è opportuno apprenderlo sin dall’inizio) ben poco si può dare per
   scontato e rari sono i dati inconfutabili.

   La consapevolezza dell’incerto da un lato e la necessità di porsi
   domande e trovare risposte adeguate dall’altro consentiranno di
   affinare sensibilità e intelligenza: nel ricercare l’autenticità il
   pensiero si farà «dubbioso senza essere complottistico, non sarà
   scettico nel significato comune e negativo del termine ma costeggerà lo
   scetticismo per assicurarsi basi inattaccabili di cui vagliare sviluppi
   e conseguenze»^[16]. In questo modo non solo saremo in grado di
   scegliere fra posizioni contrapposte (spesso in apparenza analogamente
   ammissibili), ma avremo anche (e soprattutto) imparato a chiedere a noi
   stessi cosa sia vero e cosa falso. E se non sarà possibile approdare a
   una risposta certa, almeno (al pari dei filologi) sapremo sospendere il
   nostro giudizio^[17].


   [1] Rinvio a Tucidide, La guerra del Peloponneso, I, 128-129, in
   Luciano Canfora, La storia falsa, Milano, RCS Libri, 2008, pp. 8-9.

   [2] Il pensiero corre agli ultimi volumi di Ivano Dionigi e, in
   particolare, a Benedetta parola. La rivincita del tempo, Bologna, il
   Mulino, 2022, citato a testo (da p. 139).

   [3] Possiamo dire che l’ecdotica moderna ha avuto origine dal lavoro di
   critica e analisi svolto da Lorenzo Valla, nel suo De falso credita et
   ementita Constantini donatione (1440): non solo un’indagine linguistica
   e tematica straordinaria, ma anche la dimostrazione patente di come la
   filologia sia non esclusivamente un’attività di studio dei testi, ma
   anche un potente strumento che insegna a dubitare e che al contempo
   svela verità nascoste che hanno rilevanza anche al di fuori della pura
   erudizione: «E, per prima cosa, dirò che Costantino e Silvestro non
   furono in condizione, quegli, se voleva donare, di poter donare a buon
   diritto, di aver in propria potestà quelle cose per consegnarle in mano
   altrui; questi, se voleva ricevere, di avere il diritto di ricevere. In
   secondo luogo, anche se ciò non fosse, come è, verissimo e chiarissimo,
   né quasi accettò né quegli trasmise il possesso delle cose che dicono
   essere state donate, ma esse rimasero sempre in potere e sovranità dei
   Cesari. In terzo luogo, nulla fu dato da Costantino a Silvestro [...].
   In quarto luogo, è falso dire che copia della donazione si trovi fra i
   Decreti o sia stata desunta dalla storia di Silvestro, poiché non si
   trova né in quella né in alcuna storia, e contiene alcune cose
   contraddittorie, impossibili, stolte, barbare, ridicole. Dirò, inoltre,
   della donazione, o simulata o inconsistente, di altri Cesari. […]»
   (Lorenzo Valla, Discorso sulla falsa e menzognera donazione di
   Costantino,  II, 6, in Scritti filosofici e religiosi, Introduzione,
   traduzione e note di Giorgio Radetti, Roma, Edizioni di Storia e
   Letteratura, 2009, pp. 283-376, in partic. p. 289).

   [4] Mi riferisco all’edizione pubblicata nel 2011 dall’editore milanese
   Bompiani.

   [5] Queste pagine espongono i risultati di una minuziosa indagine
   corale che, diretta da Luciano Canfora, demolisce l'autenticità del
   ‘papiro di Artemidoro’ con rigore documentario e finezza filologica:
   cfr. Luciano Canfora, Il papiro di Artemidoro, Bari, Laterza, 2008.

   [6] Al volume appena ricordato e al convegno nazionale A carte
   scoperte. Eugenio Montale e il «Diario postumo»: un falso? (Bologna, 11
   novembre 2014), è poi da aggiungere il libro Montale e pseudo-Montale.
   Autopsia del Diario postumo, a cura di Federico Condello, Valentina
   Garulli e Francesca Tomasi, Bologna, Bononia University Press, 2016,
   che raccoglie le più consistenti novità emerse durante il convegno del
   2014 e nei mesi successivi.

   [7] Cfr.
   https://web.archive.org/web/20180827223839/https://www.avvenire.it/attu
   alita/pagine/migranti-i-filmati-che-ilpapa-ha-voluto-vedere: questo il
   link di rinvio all’articolo apparso sul sito di Avvenire, cui ha fatto
   seguito, ancora su Avvenire, un secondo articolo, a giustificazione
   (anche se parziale) del precedente.

   [8] Può sembrare paradossale, ma per svelare una truffa digitale è
   talvolta utile ricorrere ai cosiddetti siti web ‘anti-bufala’ (cfr. a
   proposito:
   https://www.bufale.net/bufala-toscana-viene-mangiato-da-un-orso-la-tris
   te-storia-di-giustino/).

   [9] Sul fenomeno per così dire antropologico delle falsificazioni e
   sulla sua ricorsività nella storia della cultura, ricordo almeno, dalla
   bibliografia più recente, Sandra Covino, La verità del falso. Il falso
   letterario tra cultura e storia linguistica, 2012, e Le vie del falso.
   Storia, letteratura, arte, a cura di Andrea Comboni, Sandro La Barbera,
   Bologna, il Mulino, 2023.

   [10] «Perciò, che l’uomo sia un essere più socievole di qualunque ape e
   di qualunque animale da gregge, è chiaro. Perché la natura, come
   diciamo, non fa niente senza ragione e l’uomo è l’unico essere ad avere
   la parola. La voce è espressione di dolore e di piacere, perciò la
   posseggono anche gli altri animali […], invece la parola serve a
   comunicare ciò che è utile e ciò che è nocivo, e quindi anche ciò che è
   giusto e ciò che è ingiusto; questo infatti è proprio dell’uomo
   rispetto agli altri animali, l’avere egli solo, la percezione del bene
   e del male, del giusto e dell’ingiusto e delle altre cose» (Aristotele,
   Politica, 1253a).

   [11] Riprendo parzialmente il titolo di Cailin O’Connor, James Owen
   Weatherall, L’era della disinformazione. Come si diffondono le false
   credenze, trad. di Pierluigi Micalizzi, Milano, Franco Angeli, 2019.

   [12] Può essere utile, a tale proposito, rileggere le riflessioni di
   Maria Caterina De Blasis, Dalla caverna di Platone alle echo chambers.
   Educare al pensiero critico per “liberarsi” da post-verità e fake news,
   in Formazione e insegnamento, XVIII, 1, 2020, pp. 479-86; cui aggiungo
   le pagine di Sara Rubinelli, Nicola Diviani, Maddalena Fiordelli,
   Pensiero critico e disinformazione. Un problema contemporaneo, Roma,
   Carocci, 2020.

   [13] Cito dal sempre attuale G. Contini, Breviario di ecdotica,
   Milano-Napoli, Ricciardi, 1986, p. 3.

   [14] Non si può prescindere dalle acute parole di un grande maestro
   della filologia classica, U. von Wilamovitz-Moellendorff, Storia della
   filologia classica, trad. it., Torino, Einaudi, 1967, p. 19.

   [15] Claudio Giunta, Cosa fare (e non fare) nell’ora di italiano, in
   Idem, E se non fosse la buona battaglia? Sul futuro dell’istruzione
   umanistica, Bologna, il Mulino, 2017, pp. 73-104.

   [16] Riprendo la bella sintesi di Paola Vecchi Galli, Pensiero critico:
   una scelta autobiografica, in corso di stampa.

   [17] Sarà utile, insomma, pensare alla filologia come a un antidoto
   alla “narrazione”: rinvio a tale proposito, a Christian Salmon,
   Storytelling. La fabbrica delle storie, Roma, Fazi, 2009 e a Fictio,
   falso, fake. Sul buon uso della filologia, 2021, a cura di Antonella
   Negri, Roberto Tagliani, Milano, Ledizioni, 2021.


Immagine: Vecchi libri religiosi slavi con testi antichi nel museo storico di
Vilkovo, Ucraina (aprile 2018). Crediti: Sun_Shine / Shutterstock.com


   Istituto della Enciclopedia Italiana fondata da Giovanni Treccani -
   Riproduzione riservata
   Notizie
   Cultura
   Società
   Geopolitica
   Speciali (BUTTON)
   Corte Costituzionale - I videoProgetto AfricaGuerra in UcrainaStorie
   coraliCoronavirusMacondo - Un podcast sull'America LatinaCorte
   Costituzionale - I podcastScomodo - Le speranze di RomaACT - Arti
   Covid-19 TecnologieElezioni USA 2020Parole oltre la pandemiaStorie
   viraliElezioni EUROPEE 2019
   I nostri autori
   (BUTTON)
   Logo Treccani
   ISTITUTOFONDAZIONEPER LE AZIENDEEVENTI
   ENCICLOPEDIAVOCABOLARIOSINONIMIDIZIONARIO BIOGRAFICOMAGAZINEGALASSIA
   TRECCANI
   RegistratiAccediPassword dimenticataLavora con noiWhistleblowing
   Istituto della Enciclopedia Italiana fondata da Giovanni Treccani
   S.p.A.
   Partita Iva 00892411000
   Download App
   ContattiChi siamoTermini e condizioni generaliCondizioni di utilizzo
   dei serviziCookie PolicyPrivacy Policy
   © Tutti i diritti riservati

   IFRAME: https://www.googletagmanager.com/ns.html?id=GTM-M85GBFGZ
