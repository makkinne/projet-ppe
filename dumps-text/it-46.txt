   Dopo la Terza Media
   Anno scolastico 2026/2027
     * Guida
          + Strumenti per aiutare la scelta
               o Informazioni per gli studenti
               o Informazioni per i genitori
               o Informazioni per i docenti
               o Che cosa contiene la guida
               o I servizi di orientamento
               o Giornate sull'orientamento
               o Risorse online
               o Documentazione sull'orientamento
               o Glossario
          + Dopo la terza media
               o Diritti e doveri dopo la terza media
                    # Obbligo di istruzione: assi culturali e competenze
                      chiave
               o Il sistema scolastico e formativo oggi
                    # Istruzione Liceale
                    # Istruzione Tecnica
                    # Istruzione Professionale
                    # Istruzione e Formazione Professionale (IeFP)
                    # Filiera Tecnologico-Professionale 4+2
                    # Istruzione per adulti
                    # Iscrizione ai percorsi del secondo ciclo
                    # Distribuzione della popolazione scolastica
               o Subito al lavoro: apprendistato
          + Dopo la scuola superiore
               o Università
               o Alta Formazione Artistica, Musicale e Coreutica (AFAM)
               o Istruzione Tecnologica Superiore (ITS Academy)
               o Istruzione e Formazione Tecnica Superiore (IFTS)
               o Apprendistato di Alta Formazione e di Ricerca
               o Praticantato
               o Formazione professionale regionale
               o Tirocini formativi e di orientamento
               o Formazione in ambito militare
               o Studiare all'estero
          + Verso il lavoro
               o Le competenze trasversali
               o Risorse online
     * Scuole e CFP
     * Corsi
     * Cerca
     * Contattaci

   ALTO CONTRASTO BASSO CONTRASTO

   Guida Verso il lavoro Le competenze trasversali
   In questa sezione
   Le competenze trasversali
   Cosa sono e perchè sono così necessarie
   Risorse online
   Link utili

Le competenze trasversali

   In questa pagina
     * Origini e significato
     * Le competenze chiave dell'Unione Europea
     * Competenza alfabetica funzionale
     * Competenza multilinguistica
     * Competenza matematica e competenza in scienze, tecnologie e
       ingegneria
     * Competenza digitale
     * Competenza personale, sociale e capacità di "imparare ad imparare"
     * Competenza in materia di cittadinanza
     * Competenza "imprenditoriale"
     * Competenza in materia di consapevolezza ed espressione culturali
     * Come acquisire e migliorare le competenze trasversali

Origini e significato

   Di fronte ai profondi cambiamenti che, negli ultimi decenni,  hanno
   interessato il mercato del lavoro, come fare ad aiutare le persone - e
   soprattutto i giovani - a rapportarsi, nel miglior modo possibile, con
   questo contesto, tra l'altro in continua e velocissima trasformazione?
   Da più parti si suggerisce di dotarsi anche di "competenze trasversali"
   – da rafforzare continuamente – e di combinarle al meglio con le
   proprie competenze tecniche.

   In generale, le competenze tecniche (definite anche hard skills) sono
   quelle necessarie per svolgere una certa attività o una professione; le
   competenze tecniche teoriche di base si acquisiscono in un percorso di
   istruzione e/o formazione professionale, mentre il loro approfondimento
   operativo avviene mediante l'esperienza pratica nei luoghi di lavoro
   (stage, tirocini, lavoro vero e proprio).

   Le competenze trasversali (soft skills) rappresentano, invece,
   conoscenze, capacità e qualità personali che caratterizzano il modo di
   essere di ogni persona nello studio, sul lavoro e nella vita
   quotidiana.
   Proprio per questo motivo si chiamano "trasversali", perché non si
   riferiscono ad ambiti tecnici o a conoscenze specifiche di una materia
   di studio, ma chiamano in causa tutti quegli aspetti della personalità
   e della conoscenza che ognuno utilizza ogni giorno nei diversi
   contesti.
   Le competenze trasversali emergono quando si devono prendere delle
   decisioni, quando si cerca di uscire da una situazione difficile,
   quando si prova a cambiare le cose che non piacciono, quando si sta con
   gli altri, ogni volta che si deve imparare qualcosa di nuovo.
   Sono, per esempio, la capacità di comunicare bene agli altri il proprio
   pensiero, di relazionarsi correttamente con le persone rispettando i
   loro diversi ruoli, di lavorare in gruppo, di essere flessibili, di
   essere propositivi.

   Molte istituzioni, a livello internazionale, hanno trattato l'argomento
   delle competenze trasversali, denominandole in vario modo (life skills,
   soft skills, key competences, competenze di cittadinanza); in questa
   sezione della guida si farà riferimento a quelle individuate
   nell'ambito dell'Unione Europea, ma è possibile trovare un quadro più
   complessivo delle varie definizioni in un'altra parte della guida
   dedicata a questo tema.

   Il Parlamento Europeo, nel dicembre del 2006, ha emanato una prima
   Raccomandazione a tutti gli Stati membri relativa alle "competenze
   chiave per l'apprendimento permanente", ritenute necessarie per far
   fronte alle continue sfide di una società globalizzata e di un mondo in
   rapido mutamento e caratterizzato da forti interconnessioni.
   Una seconda Raccomandazione del Consiglio d'Europa, del maggio 2018, ha
   aggiornato il testo di quella precedente, soprattutto alla luce delle
   più recenti evoluzioni del mercato del lavoro e della società.

   Le competenze chiave indicate dall'Unione Europea, poi riprese,
   approfondite e aggiornate in molti altri documenti e programmi in tutta
   Europa, Italia compresa, hanno alcune caratteristiche che possono
   aiutare meglio a comprendere il loro significato e la loro importanza:
    1. rappresentano una combinazione di conoscenze, abilità e
       atteggiamenti che aiutano la persona a gestire in modo flessibile e
       appropriato tutti i contesti di vita: famiglia, amicizie, scuola,
       lavoro, tempo libero, sport, etc., soprattutto se tali contesti
       sono caratterizzati da forti cambiamenti (come accade per il
       lavoro) o da importanti momenti di transizione (per esempio il
       passaggio dalla scuola media alla scuola superiore o dalla scuola
       superiore all'università o al mondo del lavoro);

    2. possono essere acquisite e rafforzate durante tutta la vita, ma è
       meglio apprenderle quando si è ancora molto giovani e la scuola può
       e deve far crescere queste competenze, perché tutte le nuove
       conoscenze che vengono apprese con lo studio acquistano maggior
       valore se si è imparato prima a conoscere bene sé stessi, ad avere
       fiducia nelle proprie potenzialità e ad essere capaci di mettere in
       campo tutte le risorse personali necessarie per affrontare le
       situazioni in modo positivo;

    3. sono competenze di cui tutti hanno bisogno per la realizzazione e
       lo sviluppo personali, ma anche per ciò che si definisce "esercizio
       di una cittadinanza attiva", cioè:
          + crescita del senso di appartenenza alla propria comunità,
            rimanendo aperti e sensibili anche alle diversità sociali,
            etniche, culturali, fisiche;
          + capacità di partecipare in modo consapevole alla realizzazione
            di progetti che rappresentino il benessere e gli interessi
            della collettività (un po' come succede negli sport di
            squadra, ma esteso, per esempio, alla scuola, al proprio
            gruppo sociale, all'ambiente di lavoro, etc.);

    4. sono tutte ugualmente importanti poiché ciascuna di esse può
       contribuire ad assumere atteggiamenti positivi e ad accrescere,
       quindi, le possibilità di un migliore inserimento nella società;

    5. sono strettamente collegate tra loro, in quanto:
          + si intersecano, si sovrappongono e si completano a vicenda,
          + ognuna di esse necessita di abilità e conoscenze che sono
            previste anche per altre competenze trasversali,
          + l'acquisizione di ciascuna favorisce lo sviluppo di tutte le
            altre,
          + tutte favoriscono il miglioramento della capacità critica,
            della creatività, dello spirito di iniziativa, della capacità
            di risolvere i problemi (e non solo di porli e crearli!),
            della capacità di lavorare in gruppo, di decidere e di gestire
            le proprie emozioni e i propri sentimenti.

Le competenze chiave dell'Unione Europea

   Le competenze individuate dall'Unione Europea sono otto:
    1. Competenza alfabetica funzionale
    2. Competenza multilinguistica
    3. Competenza matematica e competenza in scienza, tecnologie e
       ingegneria
    4. Competenza digitale
    5. Competenza personale, sociale e capacità di "imparare ad imparare"
    6. Competenza in materia di cittadinanza
    7. Competenza "imprenditoriale"
    8. Competenza in materia di consapevolezza ed espressione culturali.

   Esaminiamole ad una ad una per capire meglio di che si tratta.

Competenza alfabetica funzionale

   Comunicare bene nella propria lingua non è una capacità così diffusa
   come sembra.
   La semplificazione del linguaggio spesso adottata dai mass-media e
   dalle comunicazioni tecnologiche (Facebook, Twitter, WhatsApp e
   messaggistica varia) contribuiscono in modo rilevante ad impoverire e
   banalizzare le capacità comunicative di gran parte della popolazione.
   Eppure si tratta di una competenza importantissima per la vita sociale,
   personale e lavorativa.
   Viviamo nella società dell'informazione e della comunicazione dove ogni
   attività che svolgiamo presuppone anche la capacità di ricevere e
   trasmettere informazioni.
   Nel mondo del lavoro, per esempio, è sempre più difficile immaginare un
   mestiere o una professione in cui non sia importante saper comunicare
   bene a persone diverse ciò che si fa e come lo si fa.
   Ci lamentiamo spesso del fatto che gli altri non ci capiscono ma non ci
   chiediamo mai se e quanto noi siamo stati bravi a farci capire.
   Pensiamo che comunicare sia un fatto naturale come respirare.
   E invece, proprio perché tutto oggi è comunicazione, diventa
   indispensabile saper usare bene questa capacità e renderla efficace.

   Comunicare significa, infatti, esprimere – oralmente, per iscritto e
   utilizzando anche le nuove tecnologie – fatti, opinioni, idee, pensieri
   e sentimenti, sapendo adeguare il nostro modo di parlare e ciò che
   diciamo alle diverse situazioni in cui ci troviamo (personali,
   ricreative, sociali, lavorative, di formazione, etc.) e alle persone
   che incontriamo.

   Per esempio, bisogna essere capaci di comunicare in modo "costruttivo",
   cioè esprimere in maniera diretta, leale e appropriata i nostri
   pensieri, sentimenti o bisogni senza prevaricare né essere prevaricati.
   L'uso della forza e dell'aggressione verbale quando vogliamo
   manifestare la nostra insoddisfazione o far valere i nostri diritti o
   fare una critica è, purtroppo, abbastanza diffuso, ma è del tutto
   inefficace in quanto l'ansia e il risentimento che ne derivano possono
   produrre effetti contrari a quelli che vogliamo raggiungere.
   Il comportamento aggressivo, infatti, non aiuta le persone a mettersi
   in discussione perché porta ad un inasprimento progressivo dei rapporti
   provocando rancore e perdita di stima reciproca.
   E' importante, quindi, essere sempre consapevoli dell'impatto che il
   nostro modo di esprimerci può avere sugli altri e di quanto sia più
   efficace usare il linguaggio in modo positivo e socialmente
   responsabile.

   Per comunicare bene con gli altri, però, altrettanto fondamentale è
   essere capaci di definire quello che sentiamo dentro di noi, i nostri
   pensieri, le nostre emozioni; dobbiamo, cioè, conoscerci.
   Non è così facile: spesso la prima difficoltà è proprio riferita alla
   comunicazione con sé stessi.
   Ma non riusciremo a trasmettere agli altri ciò che proviamo o ciò in
   cui crediamo se prima non l'abbiamo chiarito bene a noi stessi.
   Per migliorare questo aspetto è molto utile, per esempio, prestare
   attenzione alle esperienze degli altri, così come leggere libri di
   letteratura che parlano di emozioni e situazioni umane, in cui possiamo
   riconoscerci o che possono aiutarci a capire i nostri sentimenti.

   Inoltre, non bisogna mai dimenticare che per comunicare bene bisogna
   anche imparare ad ascoltare quello che gli altri hanno da dire e a far
   tesoro di quello che possono insegnarci. Fondamentale, quindi, è
   sviluppare la disponibilità al dialogo e l'interesse ad interagire con
   gli altri.

   Altrettanto importante nella comunicazione interpersonale è provare
   "empatia", cioè dobbiamo riuscire a comprendere lo stato d'animo
   dell'altra persona, metterci "nei suoi panni", sentire ciò che lei
   sente per riuscire a capirla profondamente e poter così meglio
   confrontare pensieri e opinioni.

   Inoltre, proprio perché viviamo in società sempre più complesse e
   diversificate, dobbiamo anche  imparare a comprendere e accettare le
   modalità di comportamento dei diversi contesti e gruppi sociali.
   Questo significa che dobbiamo, per esempio, essere capaci di:
     * riconoscere, rispettare ed apprezzare le diversità manifestando
       disponibilità a superare i nostri eventuali pregiudizi,
     * tener conto dei differenti punti di vista delle persone, perché
       questi possono derivare da esperienze o da contesti culturali anche
       molto diversi dai nostri, ma non per questo sbagliati.

   E' anche importante riconoscere la presenza di diversi stili di
   comunicazione che possono essere più o meno efficaci in base alle
   situazioni.
   Per fare un esempio, il modo in cui comunichiamo con i nostri genitori
   è diverso da quello che usiamo con i nostri amici e non possiamo
   parlare ai nostri professori nello stesso modo in cui lo facciamo con i
   nostri compagni. Nel mondo del lavoro è la stessa cosa: occorre capire
   che modalità e stile di comunicazione utilizzare a seconda che si parli
   con i colleghi o con i clienti.

   Per imparare a comunicare occorrono, quindi, alcune conoscenze
   fondamentali, quali, per esempio:
     * buona conoscenza del vocabolario, della grammatica e delle funzioni
       del linguaggio;
     * conoscenza dei principali tipi di comunicazione, verbale e non
       verbale. Saper utilizzare anche il linguaggio del corpo è
       importante per sostenere ciò che stiamo dicendo: molto spesso il
       nostro sguardo, la posizione del nostro corpo, i gesti delle nostre
       mani esprimono più delle nostre parole ed esprimono molto di noi
       stessi;
     * conoscenza dei diversi stili linguistici acquisita anche attraverso
       la lettura di una serie di testi letterari e non;
     * capacità di raccogliere ed elaborare informazioni e di distinguere
       e utilizzare le diverse fonti (artistiche, letterarie, digitali)
       che possono migliorare le nostre conoscenze culturali e
       linguistiche.

   Un ultimo aspetto: nel nostro Paese, dove la presenza di cittadini
   stranieri è ormai rilevante, la madrelingua può essere diversa
   dall'italiano. Tuttavia, la capacità di comunicare in italiano è
   fondamentale per l'esercizio di una piena cittadinanza e per una reale
   integrazione.

Competenza multilinguistica

   La conoscenza di un livello elevato di almeno una lingua straniera
   allarga il nostro panorama culturale e le nostre capacità relazionali,
   sia in campo sociale che lavorativo.

   Sapersi orientare in una lingua e in una cultura diverse dalla propria
   consente quell'apertura e disponibilità verso "l'esterno" che è alla
   base della capacità di leggere la realtà con orizzonti più ampi e,
   quindi, di partecipare più attivamente ai processi di innovazione
   culturale, sociale e tecnica.

   Nel mondo del lavoro, per esempio, questa competenza risulta
   indispensabile per tutte quelle attività che comprendano relazioni con
   l'estero e quelle situazioni organizzative in cui siano presenti
   colleghi stranieri.

   Occorre, inoltre, tener conto dell'ampio uso di termini stranieri in
   molti ambiti lavorativi (informatica, digitalizzazione, automazione,
   robotica, manualistica tecnica) per cui la conoscenza di una lingua
   straniera può essere di notevole supporto.

   Saper comunicare in una o più lingue straniere può, inoltre,
   facilitarci se pensiamo di fare un'esperienza di studio/lavoro
   all'estero o anche solo, a livello personale, per renderci più autonomi
   e consapevoli quando viaggiamo in altri Paesi.

   Tra l'altro, oggi le occasioni per parlare in una lingua straniera
   anche nel nostro Paese sono molto più numerose che in passato sia per
   la presenza di molti cittadini stranieri, sia per la maggiore
   diffusione di occasioni formative, lavorative e sociali dove è
   necessario saperci esprimere in una lingua diversa dalla nostra.

   Nella comunicazione in lingua straniera le abilità, le conoscenze e le
   attitudini richieste sono sostanzialmente le stesse della competenza
   alfabetica funzionale, a cui vanno però aggiunte due ulteriori capacità
   molto importanti: la mediazione e la comprensione interculturale.
   Questa competenza, infatti, può definirsi completa solo in presenza di:
     * un atteggiamento positivo rispetto alle diversità culturali,
     * un interesse e una curiosità per le lingue e le società differenti
       dalle nostre.

   Nell'ambito della conoscenza delle lingue straniere rientra anche lo
   studio e l'apprendimento delle lingue classiche come il greco e il
   latino, che, essendo all'origine di molte lingue moderne, possono
   facilitare l'apprendimento delle lingue in generale.

Competenza matematica e competenza in scienze, tecnologie e ingegneria

   Siamo abituati a vedere le conoscenze scientifiche e matematiche
   scritte sui libri e sui nostri quaderni di scuola sotto forma di leggi
   e formule. Forse per questo le consideriamo solo come conoscenze
   astratte e teoriche.

   Se però ci fermassimo a riflettere sulle cose che facciamo tutti i
   giorni e sui nostri comportamenti ci renderemmo conto di quanta
   matematica e quante conoscenze scientifiche stanno alla base di
   numerose nostre azioni e del modo "scientifico" con cui, fin da
   bambini, dobbiamo entrare in relazione con la realtà.
   Pensiamo a quando abbiamo imparato ad andare in bicicletta; scopriamo
   l'esistenza di principi scientifici prima ancora di averli studiati a
   scuola.

   Imparare a spiegarci la realtà che ci circonda, perché accadono
   determinati eventi, quali variabili intervengono in un certo fenomeno
   fisico, come queste variabili interagiscono tra loro nel produrre
   determinate conclusioni significa imparare a pensare in modo
   scientifico e matematico e a coltivare specifiche abilità che saranno
   molto importanti nella nostra vita futura come la curiosità,
   l'intuizione, il pensiero logico e spaziale, l'astrazione, il rigore
   nella ricerca delle cause di un fatto e nella spiegazione delle sue
   conseguenze.

   Inoltre, le competenze scientifiche e matematiche ci aiutano a maturare
   la giusta attenzione e sensibilità per le grandi questioni etiche che
   il mondo di oggi ci pone davanti come, per esempio, la responsabilità
   di ognuno di fronte alla vita e ai suoi limiti, oppure le conseguenze
   del progresso scientifico e tecnologico sulla natura e sull'ambiente o
   i problemi legati alla sicurezza, alla sostenibilità, all'inquinamento
   atmosferico, idrico, acustico, etc.

   Studiare le materie scientifiche e tecnologiche aiuta ad acquisire
   un'attitudine alla valutazione critica e una capacità ad elaborare
   decisioni sulla base di elementi verificati.

   Quindi, studiare i numeri, le operazioni di base, i sistemi di
   misurazione, i principi e i concetti matematici, le leggi della natura
   e della fisica, imparare a trattare i dati scientifici e ad utilizzare
   strumenti tecnologici, non significa necessariamente diventare
   matematici o scienziati di professione, ma essere:
     * capaci di ragionare in modo più analitico e rigoroso su tutti gli
       altri argomenti che ci interessano,
     * capaci di applicare le logiche matematico-scientifiche per
       risolvere una serie di problemi che possono presentarsi in
       situazioni quotidiane (personali, di studio o di lavoro),
     * disponibili a verificare, in modo costante, la validità delle
       informazioni ricevute e delle decisioni prese.

   Tutto ciò ha a che fare con un'altra competenza che, seppur non
   esplicitamente prevista nell'elenco del Parlamento Europeo, è di fatto
   compresa in molte delle competenze chiave individuate, a partire
   proprio da quelle matematiche e scientifiche.

   Si tratta della capacità di "affrontare e risolvere problemi".

   La velocità dei cambiamenti che caratterizza il mondo in cui viviamo ci
   richiede di imparare ad affrontare continuamente situazioni nuove e
   quindi nuovi problemi, per risolvere i quali serve forza di volontà e
   determinazione ma anche metodo.
   Lo sviluppo del pensiero logico-matematico e dell'analisi scientifica
   ci aiuta ad acquisire la capacità di affrontare una qualsiasi
   situazione problematica che può presentarsi, anche all'improvviso,
   nella vita quotidiana, e di trovare la soluzione, verificandone poi gli
   effetti.

   Fondamentale, innanzi tutto, è riconoscere che il problema "esiste" e
   che, per quanto sia complesso, è spesso costituito da molti elementi
   più semplici in relazione tra loro.
   Per questo è necessario scomporlo in tutti i suoi aspetti, angolature,
   punti di vista.
   Occorre, poi, cercare le possibili soluzioni, valutando le conseguenze
   positive e negative che ognuna di esse può provocare, anche sulla base
   di esperienze personali già fatte o confrontandosi con altri che
   possono aver già affrontato e risolto un problema simile al nostro e
   possono quindi consigliarci.
   Solo dopo questo percorso sarà più facile individuare la soluzione che
   riteniamo adeguata al caso specifico, soluzione di cui, come accade in
   ogni procedimento scientifico, sarà necessario controllare i risultati.

   In generale, quindi, lo studio delle materie scientifiche, matematiche
   e tecnologiche è come una palestra dove possiamo allenarci a riflettere
   sulle cause di un problema, individuare le informazioni che ci servono,
   valutare costi e benefici delle diverse soluzioni e scegliere la
   strategia più adeguata.

   Più ci abituiamo ad accettare l'esistenza di problemi e migliore sarà
   la nostra capacità di rispondere a queste situazioni, di affrontare i
   cambiamenti e di prendere decisioni importanti per noi, per la nostra
   vita e per il lavoro che faremo.

Competenza digitale

   La competenza digitale consiste nel saper utilizzare, con sufficiente
   destrezza, ma soprattutto in modo consapevole, le tecnologie digitali
   per la nostra informazione, la nostra comunicazione, il nostro studio,
   lavoro e tempo libero.

   Le nuove tecnologie digitali stanno rivoluzionando il modo di acquisire
   e scambiare le informazioni ma anche di gestire le relazioni sociali.

   Grazie al computer, a internet e ai social media oggi siamo in grado di
   reperire, conservare, scambiare un'enorme quantità di informazioni con
   un numero di soggetti inimmaginabile fino a pochi anni fa.

   I giovani sono i principali protagonisti di questa rivoluzione ma anche
   quelli maggiormente esposti ai rischi di un uso sbagliato delle nuove
   tecnologie.

   E' per questo motivo che parliamo di competenza digitale, non solo per
   indicare la nostra abilità nell'uso dei nuovi strumenti e applicazioni
   informatiche (quanto siamo bravi e veloci nell'imparare ad usarli), ma
   anche per richiamare l'attenzione sull'importanza di saperli utilizzare
   con responsabilità e spirito critico, con una chiara consapevolezza
   circa le opportunità e i limiti che possono avere le tecnologie
   digitali, internet e le diverse reti (anche di comunicazione sociale).

   Utilizzare il web per reperire informazioni più o meno complesse ed
   accedere a fonti diverse per fare ricerca costituisce sicuramente una
   grande opportunità, ma occorre che impariamo a trattare questa massa
   enorme di informazioni con senso critico, valutando e sapendo
   riconoscere quelle che sono più attendibili e funzionali.
   Dobbiamo essere consapevoli che internet è sì una grande fonte di
   informazione, ma se non attentamente valutata può diventare una fonte
   altrettanto grande di disinformazione.

   Anche l'uso dei social network, se da un lato favorisce la nostra
   creatività e le nostre relazioni, dall'altro ci espone al rischio di
   mettere in condivisione i nostri aspetti più personali anche con
   persone sconosciute, che possono non capire ciò che vogliamo esprimere
   o, ancora peggio, sfruttare le nostre debolezze e ingenuità.
   Il termine stesso di "rete" può avere un doppio significato, da un lato
   indicare un sistema di relazioni e interconnessioni e dall'altro
   qualcosa che ci può "intrappolare" se non siamo capaci di riconoscerne
   i pericoli e i confini.

   Ciò che dobbiamo imparare, soprattutto, è non farci "condizionare dalla
   rete" nel nostro modo di vedere le cose, solo perché "l'abbiamo letto
   su internet" o solo perché sono molte le persone che su internet
   esprimono un determinato punto di vista; non dobbiamo, cioè, abituarci
   a scegliere e a decidere sulla base di opinioni anonime di cui non
   conosciamo le vere motivazioni e non possiamo delegare ad altri la
   nostra capacità di scelta e di giudizio.

   Una delle minacce consiste anche nell'aspetto comunicativo: l'uso delle
   tecnologie porta spesso, sfortunatamente, ad utilizzare un linguaggio
   che, solo perché lo vogliamo veloce e diretto, risulta troppo
   impoverito e spogliato delle necessarie sfumature per dare un giusto
   senso ai nostri pensieri. E il rischio è quello di adottare lo stesso
   linguaggio anche in altri contesti, riducendo molto le nostre
   possibilità di farci davvero capire. In questo senso la competenza
   digitale è fortemente connessa alle prime due competenze descritte
   relative alle capacità comunicative.

   Infine, è importante che ci rendiamo sempre più consapevoli dei
   principi giuridici ed etici che si pongono nell'uso interattivo delle
   tecnologie informatiche, cioè riconoscere ciò che si può fare e ciò che
   non si deve fare: violazione dei diritti d'autore, navigazione in siti
   illeciti, utilizzo dei social network come strumento di aggressione
   verso gli altri (cyberbullismo), mancato rispetto della privacy delle
   persone, etc.

   Un confronto aperto e ragionevole con i nostri genitori e con i nostri
   insegnanti aiuta sicuramente a capire meglio come districarci nella
   complessità del mondo interattivo.

Competenza personale, sociale e capacità di "imparare ad imparare"

   Capacità di "imparare ad imparare"
   Nella società in cui viviamo sentiamo spesso dire che non si finisce
   mai di imparare cose nuove ma in realtà è sempre stato così. Tutti i
   progressi che il mondo ha fatto non sarebbero stati possibili se non
   avessimo avuto la capacità di imparare dalle situazioni e dagli eventi.
   Oggi, però, questo aspetto è ancora più importante perché i cambiamenti
   sono velocissimi, soprattutto dal punto di vista tecnologico, ed è per
   questo che dobbiamo essere disponibili a "rivedere" continuamente i
   nostri livelli di conoscenza.

   Tutti i progressi che possiamo fare nella vita dipendono, infatti,
   prima di tutto, dalla nostra voglia di imparare.
   Si può dire che "imparare ad imparare" consiste non solo nella capacità
   di continuare ad apprendere - durante tutta la vita – ma soprattutto
   nella "volontà" di apprendere e di organizzare il nostro apprendimento
   in relazione alle specifiche necessità (personali, di studio, di
   lavoro).

   Molti ritengono che "imparare ad imparare" sia la competenza più
   importante tra quelle indicate nel documento europeo e fondamentale per
   lo sviluppo di tutte le altre.

   L'apprendimento è ciò che ci permette di soddisfare il nostro bisogno
   di:
     * essere autonomi (senza dipendere troppo spesso da altre persone)
     * sentirci competenti (cioè in grado di affrontare e realizzare ciò
       che ci viene richiesto, mettendo in campo tutte le nostre
       conoscenze, abilità e capacità personali)
     * relazionarci con gli altri (venire a contatto con altre persone è
       di per sé un arricchimento e uno stimolo a migliorare sempre di più
       il nostro livello di preparazione)
     * attribuire un senso alle nostre esperienze (che in ogni caso ci
       aiutano sempre a farci imparare qualcosa di nuovo).

   Per questo dobbiamo riflettere su quanto sia importante perseverare
   nell'apprendimento e organizzarlo in modo consapevole ed autonomo,
   anche mediante una gestione efficace del tempo e delle informazioni.

   Dobbiamo, innanzi tutto, imparare a conoscere meglio noi stessi e a
   riconoscere i nostri punti di forza e di debolezza.
   Quando facciamo delle esperienze (in famiglia, a scuola, nello sport,
   nelle associazioni, con gli amici) dobbiamo chiederci: come ho fatto ad
   imparare ciò che ho imparato?
   Che cosa faccio quando devo imparare qualcosa di nuovo?
   In quali situazioni e circostanze (e con quale metodo di studio) imparo
   più facilmente o incontro maggiori difficoltà?
   Come posso imparare dai miei errori?

   Imparare ad imparare, quindi, significa sviluppare alcuni atteggiamenti
   fondamentali:
     * essere in grado di verificare se possediamo alcune competenze
       indispensabili (lettura, scrittura, comunicazione, calcolo, uso
       delle tecnologie digitali, cioè le prime quattro competenze
       presentate),
     * riconoscere che abbiamo sempre la necessità di imparare per
       integrare continuamente le nuove conoscenze con le vecchie ed
       interagire al meglio nel contesto in cui ci troviamo (di studio, di
       lavoro, personale),
     * decidere di farlo assumendo un atteggiamento positivo verso il
       "nuovo" da imparare (motivazione, curiosità e fiducia sono
       determinanti in questo processo di apprendimento continuo; per
       quanto ci possa sembrare difficile non c'è nulla che non si possa
       imparare se solo abbiamo la determinazione necessaria per farlo),
     * saper riconoscere le difficoltà che incontriamo nell'apprendimento
       ed essere capaci di adottare adeguate strategie per superarle, cioè
       per migliorare il nostro stile di apprendimento,
     * essere disponibili a riconoscere i cambiamenti per comprendere ciò
       di cui abbiamo bisogno per poterli affrontare ed essere in grado di
       raccogliere le informazioni e di ricercare tutte le opportunità e
       gli strumenti di formazione necessari per rispondere a questi
       bisogni,
     * essere consapevoli che i contesti di apprendimento possono essere
       molteplici e diversificati: non si apprende solo a scuola o in
       percorsi formativi specifici finalizzati al rilascio di titoli di
       studio o certificazioni, ma anche durante
          + l'attività lavorativa o in esperienze di lavoro (stage,
            tirocini, etc.),
          + le nostre attività di impegno sociale e civile (facendo parte
            di un'associazione, facendo esperienze di volontariato, etc.),
          + il nostro tempo libero (per esempio nel praticare uno sport,
            nell'esercitare la nostra attività artistica preferita, quando
            ci dedichiamo ai nostri passatempi),
          + le nostre relazioni, anche difficili, con altre persone
            (genitori, fratelli, amici, etc.);


   Insomma, tutte le situazioni di vita quotidiana e famigliare sono
   occasioni di apprendimento: l'importante è accorgersi che quella
   determinata attività o quel determinato momento ci sta insegnando
   qualcosa che ci potrà essere utile anche in altre occasioni.
   Imparare ad imparare è anche una delle competenze più richieste sul
   lavoro considerando che le conoscenze "statiche" (cioè possedute ma non
   aggiornate) non sono più funzionali a società ed economie in continua,
   veloce e, spesso, imprevedibile trasformazione.
   Competenze personali e sociali
   Con l'espressione generale "competenze personali e sociali" si fa
   riferimento ad un insieme di competenze non solo individuali, ma anche
   interpersonali, interculturali e civiche che ci consentono di
   partecipare in modo efficace e costruttivo alla vita relazionale,
   sociale e lavorativa.
   In particolare, le competenze personali hanno un forte legame con il
   nostro carattere e la nostra personalità: possono essere innate, ma
   anche sviluppate nel tempo e sono spesso strettamente connesse ad altre
   competenze individuate dall'Unione Europea, quali capacità
   comunicative, relazionali e organizzative.
   Le competenze personali consistono, però, soprattutto nella capacità di
   riflettere su noi stessi, di concentrarci per comprendere meglio i
   nostri pensieri e la realtà in cui viviamo, sapendo gestire la
   complessità, l'incertezza e lo stress e cercando, allo stesso tempo, di
   favorire il nostro benessere fisico ed emotivo e di condurre una vita
   attenta alla salute.
   Le competenze sociali sono quelle che ci permettono di vivere meglio
   insieme agli altri, di avere verso le persone un atteggiamento positivo
   e propositivo e di essere consapevoli che esse giocano un ruolo
   fondamentale nel determinare la qualità della nostra vita.
   Insieme, le competenze personali e sociali sono, quindi, quelle che ci
   consentono di costruire le basi per una convivenza civile, leale e
   funzionale alla collettività.
   Certamente la società è diventata più complessa, diversificata,
   difficile da interpretare, ma lo sforzo che tutto ciò richiede
   arricchisce sicuramente alcune nostre capacità personali che ci sono
   necessarie a scuola, in famiglia e anche sul lavoro.
   Purtroppo, l'ampia diffusione di strumenti di comunicazione virtuale
   (Facebook, Twitter, Instagram, WhatsApp e altro) non porta a sviluppare
   queste competenze, per cui è necessario porre attenzione a questo
   aspetto.
   Le competenze personali e sociali impicano l'acquisizione e lo sviluppo
   di una serie di abilità e attitudini, tra loro correlate e comuni ad
   altre competenze:
     * avere consapevolezza di noi stessi e della realtà che ci circonda,
     * affrontare e risolvere i conflitti,
     * sviluppare attitudine alla collaborazione e alla cooperazione.

   Avere consapevolezza di noi stessi e della realtà che ci circonda

   L'autoconsapevolezza è una competenza personale fondamentale di cui si
   è già parlato.

   Essere consapevoli di noi stessi ci permette di avere coscienza della
   nostra esistenza e della nostra identità; ma perché questa
   consapevolezza sia davvero completa è necessario tenere presente che
   viviamo insieme ad altre persone, che dobbiamo relazionarci e
   integrarci con gli altri e che tutti insieme facciamo parte di una
   società organizzata, basata su diritti, doveri e regole che dobbiamo
   conoscere, capire e rispettare.
   Altrettanto fondamentale, quindi, è conoscere il contesto in cui
   viviamo e avere consapevolezza che ognuno di noi fa parte di uno o più
   "sistemi" che contribuiscono all'organizzazione complessiva della
   nostra società.

   Che cosa significa "sistema"?
   Dal punto di vista sociale, questo termine indica un "insieme di
   persone" che interagiscono tra loro e con l'ambiente esterno secondo
   regole condivise, in modo tale che quelle persone si sentano come un
   tutt'uno, cioè unite e accomunate da legami, scopi, obiettivi.
   In questo "insieme" ciascuno partecipa dando il proprio contributo in
   modo tale che tutto il sistema ne possa beneficiare e possa, quindi,
   sempre migliorare.
   Ma se un solo componente o un gruppo di componenti di quell'insieme non
   si relaziona correttamente con tutti gli altri, l'equilibrio del
   sistema può alterarsi e danneggiare tutti.

   Il primo sistema che conosciamo è quello della nostra famiglia, in cui
   ogni componente è legato a tutti gli altri da relazioni sentimentali ed
   emotive, dal reciproco rispetto, dalle regole e dai rapporti che
   definiscono il ruolo di ognuno.

   Ma anche la scuola è un sistema, il mondo del lavoro è un sistema e
   così tutti i diversi ambiti sociali, culturali, civili in cui ci
   muoviamo.

   E', però, importante capire che nessuno di questi sistemi è chiuso in
   se stesso: ogni sistema si interseca e si incrocia con gli altri, ne
   riflette e ne assorbe le caratteristiche, i cambiamenti, le evoluzioni,
   in modo tale che i relativi effetti possono modificarlo anche in modo
   significativo.
   Per fare un esempio, il sistema scolastico che, in base alla sua
   capacità o meno di aprirsi ad altri, riesce - o non riesce - a
   preparare, culturalmente e professionalmente, i propri studenti, che
   saranno domani padri, madri, lavoratori, che a loro volta
   influenzeranno i sistemi della famiglia, dell'economia e della
   politica.
   Anche a livello di singolo individuo, qualsiasi comportamento che
   assumiamo in un determinato contesto può avere conseguenze in altri
   campi di cui forse non avevamo tenuto conto.
   Affrontare e risolvere i conflitti

   Le situazioni conflittuali fanno parte della nostra vita.
   Riconoscere i conflitti che nascono dai comportamenti delle persone,
   sviluppando la capacità di risolverli in modo costruttivo - cioè
   mediante soluzioni condivise - è una risorsa personale importante per
   la nostra vita di relazione, in ambito famigliare, con i compagni di
   scuola, con gli amici e nell'ambiente di lavoro.

   Una delle modalità più efficaci per risolvere un conflitto è quella di
   imparare a negoziare. Negoziare significa confrontarsi per trovare una
   soluzione che soddisfi sia noi che le altre persone coinvolte nel
   conflitto.
   Per fare questo dobbiamo essere disponibili al dialogo, cercare di
   vedere le cose con imparzialità, anche dal punto di vista dell'altro e
   controllare le nostre emozioni, per trasformare la situazione
   conflittuale in una situazione collaborativa.

   Una buona negoziazione si basa su alcune attitudini e capacità:
     * esporre in maniera chiara e diretta il nostro punto di vista e i
       nostri bisogni,
     * mantenere la calma, evitando di agitarci o innervosirci e
       controllando il nostro comportamento e il nostro tono di voce
       (comportamento costruttivo e non aggressivo),
     * ascoltare attentamente, capire e rispettare le opinioni dell'altro,
       anche se non le condividiamo,
     * tener conto delle esigenze dell'altro e non solo delle nostre
       (significa essere obiettivi),
     * essere disposti a cambiare idea (se ci accorgiamo di aver torto) e
       a rinunciare a qualcosa per trovare una soluzione condivisa.

   A volte non siamo noi i diretti interessati in un conflitto, ma
   possiamo comunque intervenire per aiutare chi lo è a trovare una
   soluzione.

   In questo caso l'abilità che ci viene richiesta è quella della
   mediazione.
   Mediare non significa né fare il giudice, né fare l'arbitro; non
   significa sostituirsi alla capacità decisionale dei contendenti né
   assumersi le loro responsabilità: vuol dire, invece, cercare di
   facilitare la loro comunicazione con un comportamento neutrale.
   Come? Per esempio:
     * facendo in modo che le persone in conflitto riescano ad esprimersi
       ed ascoltarsi in maniera rispettosa e costruttiva,
     * prestando attenzione alle ragioni di entrambe le parti,
     * non facendosi coinvolgere emotivamente nella contesa,
     * aiutarle a distinguere i problemi oggettivi dagli aspetti personali
       e soggettivi.

   Sviluppare attitudine alla collaborazione e alla cooperazione

   Molte delle attività che svolgiamo quotidianamente si realizzano, anche
   se forse non ce ne accorgiamo, grazie alla collaborazione con altre
   persone: per esempio quando studiamo insieme ai compagni, quando tutta
   la nostra famiglia partecipa per tenere in ordine la casa, quando
   giochiamo in uno sport di squadra.

   Ma per diventare davvero "collaborativi" dobbiamo raggiungere la
   consapevolezza di quanto questo possa facilitare noi e gli altri in
   tante altre situazioni, di come la capacità di "fare squadra" nello
   studio, nella vita privata, nel lavoro ci aiuti ad ottenere migliori
   risultati che agire individualmente.

   Pensiamo a quanto spesso accade che una squadra sportiva piena di
   ottimi atleti perda la partita proprio perché non c'è unità nel gioco e
   ogni giocatore va per la sua direzione.

   Fondamentale è, quindi, imparare a "lavorare in gruppo". E' una
   capacità questa che si sviluppa mettendo in campo tutte le competenze
   sociali di cui si è già parlato.
   Nel gruppo, infatti:
     * si condividono obiettivi comuni e si trova insieme la strada giusta
       per raggiungerli,
     * ci si presta aiuto a vicenda sostenendo chi è in difficoltà,
     * ci si abitua a condividere le informazioni,
     * si migliorano le capacità di ogni singolo componente che può, nel
       gruppo, trarre vantaggio dalle competenze degli altri,
     * si impara a conoscere meglio gli altri, a capirne le esigenze e i
       punti di vista,
     * si mettono in campo competenze comunicative e relazionali che
       facilitano la coesione del gruppo.

   E più il gruppo è integrato con persone diverse tra loro, cioè con
   esperienze, competenze, capacità varie, ma anche differenti per età,
   sesso, cultura, tanto più ha la possibilità di ottenere risultati
   migliori perché si è arricchito di valori e conoscenze che ampliano le
   potenzialità del gruppo così come le potenzialità di ogni singolo
   componente.

   Nel mondo del lavoro, questa competenza è considerata davvero
   strategica.
   Molte aziende ricercano sempre più spesso persone che dimostrino in
   modo particolare di saper agire in "squadra".
   Il "team working" (come viene anche chiamato il lavoro di gruppo) viene
   considerato ormai una necessità per affrontare sistemi produttivi,
   economici e sociali sempre più complessi e competitivi e si ritiene
   consolidato il fatto che lavorare individualmente sia meno efficace
   rispetto a quando si lavora in gruppo.

Competenza in materia di cittadinanza

   Questa competenza si riferisce alla nostra capacità di agire da
   cittadini responsabili e di partecipare attivamente alla vita civile
   grazie alla conoscenza e al rispetto di valori condivisi che fanno
   riferimento a concetti come democrazia, giustizia, uguaglianza, diritti
   e doveri dei cittadini, identità culturali, rispetto dell'ambiente.

   Partecipare significa, prima di tutto, stare insieme agli altri,
   interagendo in modo positivo, cercando di capire i diversi punti di
   vista e rispettando i diritti fondamentali delle altre persone.
   Significa imparare a vedere gli altri non come un ostacolo ma come un
   aiuto e una risorsa per affrontare e risolvere insieme i problemi che
   riguardano la collettività e per realizzare attività che consentono di
   raggiungere obiettivi comuni.
   Significa essere consapevoli del nostro ruolo nella società e voler
   essere protagonisti dei cambiamenti che la possono migliorare.

   Tutto questo comporta l'acquisizione e lo sviluppo di un atteggiamento
   "aperto" nei confronti della società di cui facciamo parte, che ci
   consente di esercitare il nostro fondamentale diritto alla cittadinanza
   attiva e che si manifesta attraverso:
     * la nostra capacità di mostrare tolleranza e solidarietà
       riconoscendo e accettando le differenze culturali all'interno di
       una stessa comunità,
     * la nostra propensione a dimostrare senso di responsabilità,
       comprensione e rispetto per i valori condivisi e i principi
       democratici, necessari ad assicurare la coesione sociale,
     * la nostra disponibilità a rispettare i valori e la sfera privata
       degli altri,
     * il nostro interesse verso la conoscenza e la comprensione delle
       organizzazioni sociali e politiche che operano sul territorio
       (partiti politici, organizzazioni sindacali, associazioni
       culturali, di volontariato, ecc…),
     * il nostro coinvolgimento in attività civili, come il sostegno alla
       diversità sociale, all'integrazione e allo sviluppo sostenibile,
     * la nostra volontà di partecipare ai processi decisionali
       democratici a tutti i livelli e di impegnarci nella sfera pubblica.

   La scuola è il luogo dove possiamo tradurre queste parole in
   esperienze, capire e sperimentare che cosa significa partecipare alla
   vita civile e sociale, imparare che la collaborazione e la
   partecipazione possono essere più efficaci e, al limite, anche più
   divertenti della competizione e dell'individualismo; infatti la scuola
   rappresenta l'occasione fondamentale per educarci alla cittadinanza, in
   quanto ci offre la nostra prima esperienza di "vita pubblica".

Competenza "imprenditoriale"

   L'imprenditorialità viene definita come la capacità di realizzare i
   propri progetti traducendo le idee in azioni.
   Il termine imprenditorialità va, quindi, inteso in un senso un po' più
   ampio rispetto a quanto siamo abituati a pensare, poiché realizzare i
   propri progetti non significa necessariamente dare avvio ad un'attività
   imprenditoriale ma può riferirsi a molte altre situazioni, in cui
   dobbiamo avere spirito di iniziativa e mostrarci intraprendenti.

   Qualunque cosa decidiamo di fare, da qualche parte e in qualche modo
   dobbiamo pur iniziare e ciò significa aprirsi una strada e percorrerla
   sapendo che ci sono dei rischi e che si possono commettere degli
   errori.
   Per questo serve creatività, coraggio e intraprendenza.
   Altrettanto necessario è saperci organizzare e saper pianificare gli
   eventi per non disperdere le nostre energie e la nostra fatica.
   Un'idea può restare un sogno oppure trasformarsi in progetti ed
   esperienze: tutto dipende da noi e dalla capacità di tradurre il nostro
   spirito di iniziativa in azioni e comportamenti.

   Come risulta evidente, si tratta di una competenza fondamentale per lo
   sviluppo della vita personale, sociale e, ovviamente, lavorativa.

   Realizzare i propri progetti presuppone:
     * consapevolezza del contesto,
     * creatività,
     * capacità organizzative,
     * indipendenza psicologica e responsabilità,
     * collaborazione.

   Proviamo ad analizzare meglio questi presupposti.

   Consapevolezza del contesto

   Di quanto sia importante conoscere il contesto in cui viviamo e la sua
   organizzazione, abbiamo già parlato descrivendo le competenze personali
   e sociali.
   Ma per essere intraprendenti, cioè per realizzare i nostri progetti, è
   altrettanto importante:
     * essere consapevoli di che cosa può offrirci ciò che ci sta intorno
       (le persone, gli eventi, i fatti, le opinioni, le informazioni),
     * saper cogliere le occasioni che possono aiutarci,
     * riconoscere e rispettare gli obblighi e gli impegni che ci vengono
       richiesti.

   Creatività

   Usare creatività, immaginazione e fantasia per cercare soluzioni
   innovative è un'altra capacità personale indispensabile
   nell'organizzazione socio-economica attuale, in continua e veloce
   trasformazione.

   E' dunque sbagliato pensare che la fantasia e l'immaginazione
   appartengano alla nostra infanzia e che la creatività sia una
   caratteristica tipica solo degli artisti.
   E', invece, una qualità che tutti dovremmo coltivare perché ci aiuta a
   trovare soluzioni nuove facendo anche emergere risorse che non avremmo
   nemmeno immaginato di possedere.

   Ma che cosa significa usare la creatività per cercare soluzioni
   innovative e che cosa ci può essere utile per sviluppare questa
   capacità?
   Innanzitutto, se vogliamo risolvere creativamente un problema, è meglio
   tener presente che la prima soluzione che ci viene in mente potrebbe
   non essere l'unica e la migliore. Dobbiamo sforzarci di considerare il
   problema con uno sguardo nuovo, senza temere di sbagliare o di fare
   brutta figura se proponiamo idee alternative.
   Fare diversi tentativi, prove ed errori da cui imparare aiuta a
   sviluppare la nostra creatività, così come sicuramente aiuta se ci
   confrontiamo, parliamo e discutiamo con altre persone per capire le
   loro idee, cogliendo gli aspetti che sono utili alla soluzione del
   nostro problema.

   Inoltre, per potenziare la nostra creatività, ci può aiutare molto la
   pratica o la passione per ogni forma d'arte (disegnare, dipingere,
   suonare uno strumento, cantare, scolpire, costruire oggetti, etc.).

   Capacità organizzative

   Ma l'immaginazione non basta per risolvere problemi o realizzare
   progetti!
   Creatività non significa improvvisazione!
   Altro aspetto rilevante per realizzare un progetto è, infatti, la
   nostra capacità di saperci organizzare, cioè saper organizzare il
   nostro tempo e le nostre risorse.
   Come fare?
   Occorre prima di tutto avere un obiettivo chiaro in testa, riordinare
   idee e possibili soluzioni, fare attenzione a tutti i dettagli.
   Pianificare significa, quindi, programmare, nel modo più completo
   possibile, che cosa fare, in che modo farlo, dove farlo, quando farlo,
   con quali risorse farlo.

   Facciamo un breve esempio. Il mio progetto è: vorrei iscrivermi ad un
   percorso formativo che penso possa essermi utile, ma vorrei saperne di
   più per essere sicuro di fare la scelta giusta.
     * Che cosa devo fare? Cercare tutte le informazioni che mi possono
       aiutare a capire se il mio progetto è realizzabile.
     * In che modo posso farlo? Posso informarmi direttamente presso le
       segreterie delle scuole o degli enti di formazione che organizzano
       quel percorso; posso verificare sul loro sito internet; posso
       confrontare le diverse offerte per capire qual è quella che più
       corrisponde alle mie esigenze; posso cercare qualcuno che abbia già
       fatto quel percorso e ascoltare la sua opinione …
     * Dove farlo? Posso andare di persona, posso telefonare o inviare una
       mail da casa …
     * Quando farlo? In tempo utile per le iscrizioni, quindi devo
       calcolare i tempi necessari a raccogliere e valutare le
       informazioni prima che il corso abbia inizio.
     * Con quali risorse farlo? Ho a disposizione strumenti di
       comunicazione; devo preparami a fare le domande giuste per avere le
       risposte che mi servono; devo avere del tempo da dedicare alla
       ricerca o per incontrare le persone che mi possono raccontare le
       loro esperienze …

   Indipendenza psicologica e responsabilità

   Un'altra capacità collegata allo spirito di iniziativa è agire in modo
   autonomo e responsabile.
   Comportarsi in modo autonomo significa saper assumere un compito e
   portarlo a termine.
   Se poi sappiamo anche valutare ed accettare tutte le possibili
   conseguenze di ciò che facciamo diventiamo responsabili.
   Soprattutto, dobbiamo imparare ad assumerci la responsabilità di ciò
   che facciamo ma anche di ciò che non facciamo perché anche il non
   decidere mai ha delle conseguenze.

   Diventare autonomi e responsabili significa, per esempio:
     * saperci assumere dei rischi, ma in modo consapevole, cioè
       riconoscendo i nostri punti di forza e quelli critici, mettendoci
       in discussione, non facendoci influenzare emotivamente dagli
       eventi: se impariamo a riflettere sui nostri comportamenti e sulle
       nostre emozioni probabilmente scopriamo che, alla fine, tutto
       quello che ci accade dipende anzitutto da noi (per questo è
       importante conoscersi bene!);
     * non aver paura delle conseguenze: se commettiamo un errore dobbiamo
       imparare ad accettarlo, senza sentirci in colpa ma anche senza
       colpevolizzare altri: attribuire a noi stessi, ad altri o, in
       generale, alle "situazioni" la colpa di quello che accade è una
       scusa che ci priva del potere - che tutti noi abbiamo - di avviare
       un cambiamento. Se, da un lato, neghiamo i nostri errori magari per
       non soffrire e dall'altro, non riconoscendoli e non accettandoli,
       continuiamo a commetterli, limitiamo le nostre possibilità di
       miglioramento con il rischio di rimanere "immobili" (cioè di non
       essere intraprendenti!);
     * analizzare tutti gli aspetti che entrano in gioco, valutarli con
       senso critico e "mente aperta", informarci, sentire il parere di
       altre persone, imparare a riconoscere le opportunità, i diritti e i
       doveri, i limiti e le regole, individuare le azioni possibili per
       raggiungere un cambiamento positivo per noi, senza però causare
       danni ad altri: il senso di responsabilità ci consente di
       rispondere in modo abile e appropriato al contesto, avendo compreso
       con chiarezza ciò che va fatto e ciò che deve essere evitato.

   Collaborazione

   Ma non possiamo pensare di risolvere sempre tutto da soli!
   Lo spirito di collaborazione è un'altra qualità che aumenta la nostra
   capacità di iniziativa e intraprendenza e su quanto sia importante
   collaborare e comunicare in modo costruttivo con gli altri si è già
   detto trattando le competenze comunicative e le competenze personali e
   sociali.

Competenza in materia di consapevolezza ed espressione culturali

   Possedere questa competenza significa riconoscere l'importanza di
   esprimere idee, esperienze ed emozioni attraverso forme di
   comunicazione artistica come la letteratura, la musica, la danza, il
   teatro, il cinema, la scultura, l'architettura, la pittura e le arti
   visive in generale.

   Se siamo in grado di capire il valore del patrimonio culturale, sia
   locale che internazionale, di apprezzare i diversi linguaggi e canali
   espressivi e anche di saperci esprimere attraverso quei linguaggi e
   quei canali, possiamo renderci conto di quanto tutto ciò possa
   arricchirci, rendendoci non solo più sensibili e maturi a livello
   intellettuale, ma anche più "aperti" verso i diversi modi di esprimere
   sentimenti, emozioni, passioni.

   La comprensione delle molteplici espressioni culturali sviluppa in noi
   anche il nostro senso di identità: il nostro pensiero e il nostro
   comportamento sono inevitabilmente stimolati e influenzati dai libri
   che leggiamo, dai dipinti che osserviamo, dalla musica che ascoltiamo.
   Tutte le espressioni artistiche sono di per sé comunicative, hanno
   sempre qualcosa da dirci: prestare attenzione al linguaggio e ai
   contenuti offerti da un libro, un quadro, un brano musicale, un'opera
   teatrale o uno spettacolo di danza può, sicuramente, aiutarci a
   riconoscere emozioni che anche noi proviamo e se le sappiamo
   riconoscere siamo anche in grado di capirle, esprimerle e gestirle.
   Attraverso la consapevolezza dell'espressione culturale e artistica
   acquisiamo consapevolezza di noi stessi e dell'influenza che gli
   aspetti estetici hanno sulla nostra vita.

   Riuscire a comprendere e ad apprezzare un'opera d'arte ci rende
   coscienti anche dell'importanza di salvaguardarla e quindi di
   rispettare e tutelare tutto il patrimonio culturale come un bene nostro
   e della collettività.

   L'espressione culturale è fondamentale, inoltre, nello sviluppo della
   nostra creatività, qualità che abbiamo già visto essere tra quelle
   considerate più importanti per sviluppare la nostra intraprendenza.

Come acquisire e migliorare le competenze trasversali

   Leggere e comprendere il significato delle competenze trasversali non è
   però sufficiente: quello che occorre è "appropriarsene", acquisirle e
   curare il loro miglioramento nel tempo.

   Come?
   La scuola può fare moltissimo per il loro apprendimento, sia attraverso
   progetti educativi mirati, sia attraverso l'insegnamento quotidiano.
   Tutte le discipline, infatti, anche quelle che consideriamo "più
   tradizionali" possono, se trasmesse nel modo adeguato, concorrere allo
   sviluppo delle competenze trasversali.
   Il solo comprendere quale importanza possa avere per noi, nella nostra
   vita quotidiana e per il nostro futuro, lo studio di materie che
   riteniamo solo "teoriche" (per es. la matematica, la letteratura, la
   geografia), è già il primo passo verso la consapevolezza che tutto ciò
   che impariamo e conosciamo ci sarà utile sia per affrontare qualunque
   scelta in modo consapevole e responsabile, sia per imparare a gestire i
   numerosi cambiamenti che caratterizzano una società complessa, incerta
   e in continua evoluzione come quella in cui viviamo oggi e vivremo
   domani.

   Ma anche noi personalmente possiamo fare molto per migliorarle per
   esempio tenendole sempre presenti nella nostra vita quotidiana, di
   gioco, di sport, di studio. Naturalmente è sempre possibile
   approfondirle con una lettura specifica, con un corso o altro ancora.
   Prosegui con: Sommario

   Privacy e Cookies | Dichiarazione di accessibilità | Contattaci
   Provincia di Cremona
   C.F. 80002130195 - Corso Vittorio Emanuele II 17 - 26100 Cremona
   ALTO CONTRASTO BASSO CONTRASTO
   FE5
