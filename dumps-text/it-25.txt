   Salta al contenuto
   (BUTTON)
   Vuoi navigare il sito Treccani senza limiti e pubblicità? Scarica l'APP
   e abbonati ora per accedere su tutti i tuoi dispositivi!
   Scarica
   ​ (BUTTON)
   ____________________

   ​
     __________________________________________________________________

    1.

Enciclopedia delle scienze filosofiche in compendio

Dizionario di filosofia (2009)

   (BUTTON)
   TAG

   Scienza della logica

   Dialettica

   Filosofia

   Concetto

   Essenza
   Dal vocabolario
   Lemmi correlati

   Enciclopedia delle scienze filosofiche in compendio

   (
   Enzyklopädie der philosophischen Wissenschaften im Grundrisse) Opera di
   G.W.F. Hegel, pubblicata nel 1817, poi in ed. accresciuta, nel 1827, e
   nel 1830 nella forma definitiva. L’enciclopedia vi è intesa non come
   accumulo di conoscenze, ma come presentazione della filosofia nella
   forma di un sistema organico e unitario di conoscenze, articolato in
   tre parti: scienza della logica (l’idea in sé e per sé); filosofia
   della natura (l’idea nella sua alterità); filosofia dello spirito
   (l’idea che dall’alterità ritorna in sé). La logica è divisa in
   dottrina dell’essere, dell’essenza e del concetto. Il ‘reale’,
   transitorio, è manifestazione dell’‘idea’; la filosofia lo coglie come
   ‘concetto’, non in quanto rappresentazione soggettiva (neanche nel
   senso della soggettività trascendentale kantiana), ma come essenza
   stessa del reale, come ‘in sé’ delle cose. La dialettica, «natura
   stessa del pensiero» (§ 11) e legge del reale, si dispiega mediante la
   posizione del concetto «astratto e limitato» (momento intellettuale),
   la soppressione di questo attraverso il suo «opposto» (momento
   dialettico) e la sintesi delle due precedenti determinazioni (momento
   speculativo). Ogni sintesi avvia ulteriori processi dialettici
   attraverso i quali il reale si attua in un continuo superamento teso
   verso l’assoluto. Tematizzato nella terza parte dell’E. come ‘spirito
   assoluto’, l’assoluto è insieme oggetto e soggetto della filosofia,
   caratterizzato dalla ‘infinità positiva’ (diversa dalla cattiva
   infinità, indagata in relazione alla categoria della quantità nella
   «dottrina dell’essere»), ossia è oltre ogni realtà finita e comprende
   in sé ogni realtà finita. L’idea assoluta avvia la trattazione dalla
   logica alla natura, che è secondo Hegel negazione dell’idea, la quale
   si estrinseca nello spazio e nel tempo, ma che, nella sua impotenza a
   realizzare il concetto (che si realizza soltanto nello spirito),
   rappresenta una «contraddizione assoluta». L’esame dello sviluppo
   graduale della natura è diviso in tre parti: meccanica, fisica e fisica
   organica. Lo spirito rappresenta il superamento della natura in cui
   l’Idea viene colta per sé, mediante il passaggio dialettico dall’anima
   alla coscienza (autocoscienza) e allo spirito soggettivo, in cui si
   unificano l’anima come attività produttiva inconscia e la coscienza
   come sapere. Lo spirito oggettivo, superamento di quello soggettivo, si
   esplica dialetticamente nelle tre forme dello Stato, dell’eticità e
   della storia. Il superamento dell’oggettività mediante un sapere pieno
   e assoluto, sintesi fra finito e infinito, si attua nei tre momenti
   dello spirito assoluto: l’arte, in cui l’assoluto è colto in maniera
   immediata; la religione (rivelata), ove l’assoluto è colto in maniera
   mediata; la filosofia, ove l’assoluto è colto come concetto, unica
   forma in cui esso «è per sé stesso».

   © Istituto della Enciclopedia Italiana fondata da Giovanni Treccani -
   Riproduzione riservata
   -ALT
   -ALT
   -ALT
   -ALT

   IFRAME: https://www.googletagmanager.com/ns.html?id=GTM-M85GBFGZ
