   Salta al contenuto
   (BUTTON)
   Vuoi navigare il sito Treccani senza limiti e pubblicità? Scarica l'APP
   e abbonati ora per accedere su tutti i tuoi dispositivi!
   Scarica
   ​ (BUTTON)
   ____________________

   ​
     __________________________________________________________________

    1.

Spirito

di Stefano De Luca

Enciclopedia dei ragazzi (2006)

   (BUTTON)
   categorie
   dottrine teorie e concetti in filosofia
   Dal vocabolario
   Lemmi correlati

   spirito
   Stefano De Luca

   Il soffio vitale

   Il significato originario del termine
   spirito – derivante dal latino spiritus, a sua volta ricalcato sul
   greco pnèuma – è «respiro, aria, soffio vitale». Ben presto di questo
   termine vennero date due interpretazioni opposte: mentre per i filosofi
   stoici lo spirito era un principio vitale di natura fisica, per i
   cristiani esso rappresentava qualcosa di distinto e opposto rispetto
   alla materia. E fu questa seconda concezione – sia pure declinata in
   accezioni molto diverse tra loro – a prevalere nella cultura
   occidentale moderna

Due concezioni opposte

   I filosofi dello stoicismo vedevano nello spirito (pnèuma) il principio
   vitale delle cose e lo concepivano come un’entità materiale composta da
   atomi sottilissimi e mobilissimi. Tale concetto venne fatto proprio
   dalla medicina antica e medievale, che teorizzava l’esistenza nel corpo
   umano di diversi spiriti vitali, alcuni con sede nel cuore, altri nel
   cervello, altri ancora nel fegato. La concezione dello spirito come
   principio vitale di natura fisica riaffiorò nel pensiero magico e
   alchimistico del Rinascimento, soprattutto nelle opere di alcuni
   medici-filosofi tedeschi come Cornelio Agrippa (15°-16° secolo) e
   Paracelso (16° secolo).

   L’idea dello spirito come qualcosa di opposto alla materia si affermò
   invece con la versione greca del Nuovo Testamento, dove lo spirito –
   considerato un principio immateriale – caratterizzava sia la divinità
   (lo Spirito Santo) sia ciò che è proprio dell’uomo, separato dalla
   materialità del corpo. Nella teologia cattolica, il termine spiriti
   venne in seguito usato anche per indicare gli angeli e le anime dei
   defunti.

   Per estensione, tale significato diverrà sinonimo – nella cultura
   anglosassone dell’Ottocento – di fantasma o spettro, dando luogo allo
   spiritismo, cioè alla credenza secondo la quale le anime dei defunti
   agiscono sulla realtà provocando fenomeni paranormali.

Lo spirito presso i moderni

   Anche la filosofia moderna, a partire da Cartesio, distinguerà lo
   spirito dalla materia, ma lo identificherà con le facoltà razionali,
   facendone un sinonimo di intelletto, ragione, mente o io e quindi
   privandolo di ogni valenza religiosa.

   Tra il 17° e il 18° secolo, il termine spirito assunse un ulteriore
   significato, che si riallacciava alla distinzione di Paolo di Tarso tra
   lo spirito e la lettera, ossia tra il significato autentico delle cose
   e la loro mera superficie. Il termine spirito venne quindi usato sia
   per indicare una particolare capacità di cogliere la complessità delle
   cose umane – lo spirito di finezza di cui parlava il filosofo francese
   Blaise Pascal (17° secolo) – sia il nucleo più profondo e significativo
   di un qualsiasi fenomeno. Il pensatore francese Charles-Louis de
   Montesquieu, per esempio, intitolò il suo capolavoro Lo spirito delle
   leggi (1748) perché si proponeva non di descrivere i vari sistemi
   legislativi, ma di coglierne l’essenza o principio ispiratore.

   Voltaire parlò invece di spirito delle nazioni per indicare il loro
   specifico ‘carattere’, e i pensatori romantici elaborarono in seguito
   la nozione di spirito del popolo intendendo con esso la sua ‘anima’,
   che si esprime nella lingua, nelle tradizioni popolari, nei costumi e
   nella letteratura.

Idealisti e storicisti

   È tuttavia con i filosofi dell’idealismo tedesco che il concetto di
   spirito assume un’importanza cruciale. Per Hegel tutta la realtà è
   espressione dell’Idea, cioè di un principio spirituale di carattere
   infinito, che diviene altro da sé nella Natura e torna presso sé stesso
   nello Spirito. Il filosofo tedesco distinse tra spirito soggettivo (che
   coincide con lo sviluppo della ragione individuale), spirito oggettivo
   (il mondo delle istituzioni storico-sociali) e spirito assoluto (che si
   realizza attraverso l’arte, la religione e la filosofia).

   La concezione hegeliana dello spirito fu ripresa dai teorici del
   neoidealismo. Per Croce tutta la realtà storica è manifestazione dello
   spirito, che realizza la sua unità passando incessantemente attraverso
   forme distinte, teoriche e pratiche (arte, filosofia, economia, etica).
   Per Gentile, invece, ogni realtà è risolta nello spirito pensante,
   ossia nell’atto stesso del pensiero, e ogni distinzione
   (teoria/pratica, pensiero/volontà) è fittizia e artificiosa.

   Un filone completamente diverso è rappresentato da alcuni autori dello
   storicismo tedesco, come Wilhelm Dilthey (19°-20° secolo), il quale
   distinse per primo tra scienze della natura e scienze dello spirito,
   senza mettere in discussione – a differenza dei neoidealisti – il
   valore delle prime, ma cercando di fondare – alla maniera di Kant – la
   validità delle seconde.

   © Istituto della Enciclopedia Italiana fondata da Giovanni Treccani -
   Riproduzione riservata
   -ALT
   -ALT
   -ALT
   -ALT

   IFRAME: https://www.googletagmanager.com/ns.html?id=GTM-M85GBFGZ
