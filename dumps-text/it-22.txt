   #Modifica Wikipedia (it) Feed Atom di Wikipedia

   Vai al contenuto

   [ ] Menu principale
   Menu principale
   (BUTTON) sposta nella barra laterale (BUTTON) nascondi
   Navigazione
     * Pagina principale
     * Ultime modifiche
     * Una voce a caso
     * Nelle vicinanze
     * Vetrina
     * Aiuto
     * Sportello informazioni
     * Pagine speciali

   Comunità
     * Portale Comunità
     * Bar
     * Il Wikipediano
     * Contatti

   Wikipedia L'enciclopedia libera
   Ricerca
   ____________________
   (BUTTON) Ricerca

   [ ] Aspetto

     * Fai una donazione
     * registrati
     * entra

   [ ] Strumenti personali
     * Fai una donazione
     * registrati
     * entra

Indice

   (BUTTON) sposta nella barra laterale (BUTTON) nascondi
     * Inizio
     * 1 Nascita e sviluppo del sistema
       (BUTTON) Attiva/disattiva la sottosezione Nascita e sviluppo del
       sistema
          + 1.1 Scritti teologici giovanili
          + 1.2 Dalla religione popolare all'Assoluto
               o 1.2.1 La definizione dell'Assoluto
          + 1.3 La critica alle filosofie precedenti
               o 1.3.1 La critica agli illuministi
               o 1.3.2 La critica a Kant
               o 1.3.3 La critica ai Romantici
               o 1.3.4 La critica a Fichte
               o 1.3.5 La critica a Schelling
               o 1.3.6 La critica a Jacobi
     * 2 Ideale e reale
       (BUTTON) Attiva/disattiva la sottosezione Ideale e reale
          + 2.1 Monismo assoluto materiale e spirituale
          + 2.2 La separazione tra ideale e reale ad opera della religione
          + 2.3 La "coscienza infelice"
          + 2.4 La Fenomenologia dello Spirito
          + 2.5 Dall'individuo all'Assoluto
     * 3 I capisaldi del sistema hegeliano
       (BUTTON) Attiva/disattiva la sottosezione I capisaldi del sistema
       hegeliano
          + 3.1 La realtà come Spirito infinito
          + 3.2 Identità fra ragione e realtà
          + 3.3 Reale ed esistente
          + 3.4 Funzione giustificatrice della filosofia
          + 3.5 La dialettica
          + 3.6 Il momento intellettivo astratto
          + 3.7 Il momento razionale negativo
          + 3.8 Il momento razionale positivo
          + 3.9 La logica hegeliana e quella aristotelica
     * 4 L'ultimo Hegel
     * 5 Note
     * 6 Bibliografia
       (BUTTON) Attiva/disattiva la sottosezione Bibliografia
          + 6.1 Opere maggiori di Hegel con relativa traduzione italiana
          + 6.2 Saggi su Hegel
     * 7 Voci correlate

   [ ] Mostra/Nascondi l'indice

Pensiero di Hegel

   [ ] 2 lingue
     * Slovenčina
     * Vèneto

   Modifica collegamenti

     * Voce
     * Discussione

   [ ] italiano

     * Leggi
     * Modifica
     * Modifica wikitesto
     * Cronologia

   [ ] Strumenti
   Strumenti
   (BUTTON) sposta nella barra laterale (BUTTON) nascondi
   Azioni
     * Leggi
     * Modifica
     * Modifica wikitesto
     * Cronologia

   Generale
     * Puntano qui
     * Modifiche correlate
     * Link permanente
     * Informazioni pagina
     * Cita questa voce
     * Ottieni URL breve
     * Scarica codice QR
     * Passa al parser legacy

   Stampa/esporta
     * Crea un libro
     * Scarica come PDF
     * Versione stampabile

   In altri progetti
     * Elemento Wikidata

   Aspetto
   (BUTTON) sposta nella barra laterale (BUTTON) nascondi
   Da Wikipedia, l'enciclopedia libera.

   [20px-1leftarrow_blue.svg.png] Voce principale: Georg Wilhelm Friedrich
   Hegel.
   [250px-Hegel_portrait_by_Schlesinger_1831.jpg] Georg Wilhelm Friedrich
   Hegel

   La filosofia di Georg Wilhelm Friedrich Hegel rappresenta una delle
   linee di pensiero più profonde e complesse^[1] della tradizione
   occidentale. Partendo dal lavoro dei suoi predecessori nell'idealismo
   (Fichte e Schelling) e con influenze e suggestioni di altri sistemi di
   pensiero (come Immanuel Kant), sviluppò una filosofia innovativa,
   profonda e articolata. La sua visione storicista e idealista della
   realtà nel suo complesso ha rivoluzionato il pensiero europeo, gettando
   le basi della filosofia continentale e del marxismo successivi.

   Hegel sviluppò un quadro teorico completo come non veniva sviluppato
   dall'epoca di Platone e Aristotele, un "sistema"^[2] (idealismo
   assoluto), studiando il rapporto tra mente e natura, soggetto e oggetto
   della conoscenza e della psicologia; e tenendo conto nella sua
   prospettiva dello Stato, della storia, dell'arte, della religione e
   della filosofia. In particolare, ha sviluppato un concetto di mente o
   spirito, manifestatosi in una serie di contraddizioni e di opposizioni
   e, in ultima analisi, pervenendo ad una filosofia della totalità.
   Esempi di contraddizioni che vengono superate nel suo sistema
   filosofico sono quelle tra natura e libertà o tra immanenza e
   trascendenza. Le pagine che ricercano tali soluzioni sono spesso di una
   complessità tale da lasciare incerti sull'interpretazione più corretta.

   Da Hegel, sia accogliendo le sue proposizioni che rifiutandole, si
   sviluppa gran parte della filosofia moderna, dagli sviluppi successivi
   della filosofia romantica all'hegelismo e al neohegelismo di Benedetto
   Croce e Giovanni Gentile, da Karl Marx a Arthur Schopenhauer, e a
   Friedrich Nietzsche.

Nascita e sviluppo del sistema

   [modifica | modifica wikitesto]

   Compiuti gli studi classici a Stoccarda, Hegel si iscrisse
   all'Università di Tubinga, dove strinse amicizia con Friedrich
   Hölderlin e Friedrich Schelling, suoi compagni di stanza
   all'università. Terminati gli studi di filosofia lavorò come precettore
   privato. Nel 1801 si trasferì a Jena, dove terminò il primo dei suoi
   capolavori: la complessa Fenomenologia dello spirito (1807).

   Nel 1817 pubblicò un'esposizione completa e sistematica della sua
   filosofia, l'Enciclopedia delle scienze filosofiche in compendio. Nel
   1818 gli venne offerta la cattedra di filosofia che era stata di Johann
   Fichte all'Università di Berlino, dove rimase fino alla morte, avvenuta
   nel 1831 a causa di un'epidemia di colera.

Scritti teologici giovanili

   [modifica | modifica wikitesto]

   Nel periodo trascorso a Berna e a Francoforte, dal 1794 al 1800, Hegel
   redasse i saggi pubblicati postumi nel 1907 a cura di Herman Nohl col
   titolo di Scritti teologici giovanili.^[3]

   Nello scritto Religione popolare e cristianesimo (1794), la religione
   popolare (Volksreligion) è quella che Hegel definisce soggettiva perché
   impegna la fantasia e il cuore della singola persona ed è insieme
   pubblica, perché s'identifica con i costumi e le istituzioni di un
   popolo, come avveniva nella religione della polis greca. La città -
   Stato greca, secondo Hegel, che riprende motivi di Hölderlin, Schiller
   e Lessing, è una comunità organica di persone le quali sono, in modo
   concreto (concretum, cresciuto insieme), cittadini e religiosi insieme,
   ove si realizza la vera libertà che esclude sia le forme oppressive
   della comunità sull'individuo che l'indipendenza di ogni individuo
   dalla comunità; vera libertà è la possibilità di realizzare la propria
   volontà nella realtà politica, sociale e religiosa della comunità alla
   quale si appartiene.

   Il Cristianesimo è invece una religione privata e oggettiva, vissuta
   cioè, in quanto privata, in un rapporto personale tra l'individuo e
   Dio, ma è anche oggettiva, ossia fondata sugli scritti testamentari e
   su dogmi ed è tutelata e prescritta da un ceto particolare, separato
   dal resto dei cittadini, il clero. Le società dove domina
   religiosamente il cristianesimo sono comunità non organiche di persone
   le quali sono in modo astratto, (abstractum, tirato fuori), cioè
   separatamente, cittadini e religiosi.

   Nella La vita di Gesù (1795) Hegel ne espone la biografia - senza
   riferimenti all'incarnazione, ai miracoli, alla sua divinità e alla
   resurrezione - e l'insegnamento, considerato equivalente alla legge
   morale kantiana, sulla scorta della Religione entro i limiti della sola
   ragione di Kant. Hegel ha sostenuto che "Gesù ha essenzialmente
   insegnato l'imperativo categorico kantiano": «Fate che valga per voi
   quel che volete che valga come legge universale fra gli
   uomini».^[4]^[5]

   Ne La positività della religione cristiana (1796) Hegel rintraccia
   nell'ambiente e nella cultura ebraica, incapace di cogliere la
   spiritualità dell'etica cristiana, legata com'è all'esteriorità del
   formalismo farisaico, la causa dell'involuzione della religione
   naturale in una religione positiva, ossia tradotta in dogmi, perché
   fondata sulla rivelazione divina e sulla struttura autoritaria della
   Chiesa.

   Ebreo che si rivolge agli ebrei, Gesù è costretto a presentarsi come
   Messia, a fondare il cristianesimo sulla rivelazione di Dio, a operare
   miracoli, a istituire un sacerdozio che ne conservi l'insegnamento,
   negando la libertà di pensiero: in questo modo la ragione diviene
   passiva e non legislativa.

   Se nel popolo ebraico a predominare è lo spirito di separatezza – in
   quanto popolo eletto opposto agli altri popoli, che vive in una natura
   che si contrappone ostilmente all'uomo, diversamente da quello greco -
   il popolo ebreo è un popolo infelice, che non vivendo l'armonia di una
   religione popolare vive una coscienza infelice, caratterizzata
   dall'alienazione, dalla separazione tra sé e Dio.

   Ma Cristo si è anche contrapposto al kantismo e all'ebraismo,
   predicando non tanto il rispetto della legge, ma l'amore. Smentendo
   quanto sostenuto negli scritti precedenti - del resto non destinati
   alla pubblicazione - ne Lo spirito del cristianesimo e il suo destino
   (1799) Hegel afferma la superiorità della legge morale di Gesù sulla
   legge kantiana del dovere, vista come un'etica ebraica interiorizzata.
   L'amore è superiore al dovere perché "nell'amore viene meno ogni
   pensiero di dovere", il comportamento che ha per base l'amore non è più
   uniformato all'ubbidienza a una legge. Come l'incarnazione di Cristo è
   il congiungimento di umano e divino, di naturale e soprannaturale, così
   l'amore è la conciliazione di ciò che è separato, è l'unità degli
   uomini ottenuta non naturalmente ma dopo l'esperienza della
   separazione.

   L'ultimo degli scritti teologici è il Frammento di sistema (1800),
   composto avendo presente i Discorsi di Friedrich Schleiermacher, nei
   quali la religione è il sentimento di compenetrazione di finito e
   infinito, unione mistica di umano e divino. Ma qui il finito e
   l'infinito sono intesi come termini assolutamente separati, distinti,
   senza alcuna relazione tra loro; tuttavia il finito, in quanto vita,
   "ha in sé la possibilità d'innalzarsi alla vita infinita", ha la
   possibilità di confluire, mediante la ragione che realizza
   dialetticamente l'unità dei due distinti momenti, nell'infinità della
   vita divina, oltre ogni distinzione e riflessione. Nel Frammento di
   sistema sono già introdotti alcuni termini che diverranno centrali
   nella filosofia hegeliana: finito, infinito, momento, dialettica,
   intelletto, ragione, spirito.

Dalla religione popolare all'Assoluto

   [modifica | modifica wikitesto]

   Stranamente in Hegel assistiamo a un processo inverso a quello che ha
   caratterizzato il percorso del pensiero in Fichte e Schelling: questi
   iniziano da problematiche filosofiche e arrivano a soluzioni religiose.
   In Hegel avviene l'opposto e questo non per una conversione a rovescio,
   dalla religione alla filosofia, ma perché egli trova un concetto di
   filosofia nuovo capace anche di risolvere i problemi religiosi.

   Nell'ambiente accademico di Tubinga, dove opera il giovane Hegel, c'è
   una corrente legata alla tradizione filosofica religiosa: il cosiddetto
   "indirizzo soprannaturale" che tende a difendere la religione naturale.
   È in questo filone religioso che Hegel pensa si debba procedere a un
   rinnovamento culturale e politico per l'umanità e in particolare per il
   popolo tedesco, tramite una nuova religione popolare che realizzi
   un'armonia tra le religioni razionali (soggettive) e quelle positive,
   rivelate (oggettive). Questa nuova religione unirà nell'uomo ragione e
   sensibilità e lo avvierà alla felicità. Tramite essa poi si supererà
   quella scissione tra il cittadino e lo Stato e tra il fedele e la
   Chiesa che segna la crisi del popolo tedesco. Questa nuova religione
   porterà al rinnovamento morale e politico della Germania.
   [500px-Hegel_Jena.svg.png]

   Una religione popolare e priva di dogmi era quella dell'Ellade antica
   dove il sacerdote svolgeva anche una funzione pubblica. Il cittadino
   greco si identificava nella vita dello stato e della chiesa. Con
   l'avvento del Cristianesimo ecclesiastico e dogmatico si è verificata
   invece la separazione dell'individuo dalla vita politica e religiosa.
   Questo non accadeva con la religione predicata da Gesù che era fondata
   sull'unità degli aspetti razionali e sensibili dell'uomo, ed era quindi
   più vicina al mondo greco, capace di godere della natura e di vivere la
   vita religiosa in comunanza con quella politica. Il mondo greco quindi
   espressione di quella totalità-unione che si è persa con la morte di
   Cristo.

   Questa perdita è avvenuta per il legalismo (la legge di Mosè)
   dell'ambiente giudaico dove si è sviluppata la dottrina cristiana che
   ha trasformato questa religione in senso ecclesiastico e dogmatico
   operando una scissione tra l'individuo e la totalità. La sottomissione
   alla legge mosaica o a quella dei dominatori che tenevano in schiavitù
   il popolo d'Israele, ha causato il passaggio dalla fede morale e
   spontanea, alla fede nell'autorità.

   Si deve al popolo ebraico infatti questa scissione tra l'uomo e Dio.
   Nella loro antica storia l'origine di questa separazione è stata
   l'esperienza del diluvio universale che ha portato gli ebrei a
   concepire una natura ostile da cui poteva salvarli solo il loro potente
   Dio trascendente e lontano da loro: il Dio di Mosè che ha dato loro le
   tavole dei comandamenti. L'uomo e la natura sono niente, Dio è tutto.
   Quindi per gli ebrei la natura è nemica, e diversi e ostili sono gli
   altri uomini, poiché essi soli sono il popolo eletto che non deve
   confondere l'unico Dio con gli dei di altri popoli.

   Occorre quindi una nuova religione in grado di conciliare con l'amore
   la vita politica con quella religiosa, l'umano col divino. Con l'amore,
   unendo il finito con l'infinito, il soggetto fa tutt'uno con l'oggetto,
   l'umano si riconcilia con il divino, così che noi abbiamo la
   possibilità di cogliere la totalità, l'Assoluto, unione di finito ed
   infinito.
   [500px-Hegel_Jena2.svg.png]

La definizione dell'Assoluto

   [modifica | modifica wikitesto]

   Se ogni definizione è una relativizzazione, pretendere di definire
   l'Assoluto comporta necessariamente includere nella sua "definizione"
   ciò che non può rimanere escluso da lui, poiché esso è una totalità
   onnicomprensiva che non può avere nulla fuori di sé. Quindi si dovrà
   definire l'Assoluto come
     * unione di finito e infinito, ma anche come
     * non unione e cioè opposizione di finito ed infinito.

   Afferma a proposito Hegel, che per essere infinito deve anche essere
   finito, ossia deve includere la finitezza al suo interno.

   Ed è proprio l'opposizione, la negazione, l'antitesi, la caratteristica
   essenziale dello sviluppo dialettico della realtà: l'opposizione è la
   molla della vita, l'elemento dell'infinito progresso. Questo allora
   vuol dire che l'Assoluto come opposizione coincide con la
   realtà-opposizione, l'Assoluto è immanente alla realtà, assomiglia al
   Deus sive Natura di Spinoza, ma in realtà per Spinoza quella di Dio e
   Natura era una coincidenza che si dà da sola, senza bisogno di
   interazioni tra presunte tesi e antitesi.

   Ecco spiegata la presunta conversione a rovescio: la problematica
   religiosa ha portato Hegel a scoprire un nuovo concetto filosofico
   tramite il quale la filosofia potrà raggiungere l'Assoluto.^[6]

La critica alle filosofie precedenti

   [modifica | modifica wikitesto]

La critica agli illuministi

   [modifica | modifica wikitesto]

   Appare immediata la contrapposizione sussistente fra Hegel e gli
   Illuministi: mentre Hegel crede nell'identità fra ragione e realtà, gli
   illuministi assumono la ragione come unico giudice della realtà,
   ragione finita e parziale. E mentre per Hegel la ragione è una costante
   della Storia ed ogni periodo storico va ben valutato, per gli
   illuministi la ragione è presente solo in determinate epoche storiche,
   contrapponendo le età illuminate alle epoche buie.

La critica a Kant

   [modifica | modifica wikitesto]

   Hegel, come già i pre-romantici e i romantici, critica Kant per il suo
   dualismo, ovvero per la contrapposizione fra fenomeno e noumeno. In
   questo modo Kant dimostra di non avere la concezione dell'Assoluto che
   implica il superamento tra finito ed infinito nell'Assoluto. In secondo
   luogo, Hegel critica l'intento di Kant di volere realizzare una
   filosofia del finito, vale a dire la sua missione di rintracciare
   soltanto l'esistenza delle colonne d'Ercole della conoscenza umana^[7],
   cioè della Ragione oltre la quale c'è l'inconoscibilità razionale della
   metafisica. Ma se Kant si propone di criticare la Ragione ancor prima
   di conoscerla, egli non farà altro che tentare di imparare a nuotare,
   prima ancora di buttarsi in acqua. La ragione invece può cogliere
   l'Assoluto. Bisogna restituire al popolo tedesco la metafisica. «Un
   popolo senza metafisica è come un tempio senza santuario»^[8].

   Muove quindi la critica al Criticismo: nella Prefazione alla Filosofia
   del Diritto, afferma che criticare è facile, la mentalità superficiale
   critica sempre, Kant vede solo il negativo che è solo un momento
   -l'antitesi- e una parte della realtà, invece bisogna considerare la
   realtà nella sua totalità: il vero è l'intero.

   Per Hegel Kant ha ridotto la conoscenza filosofica a una mera indagine
   sulle forme -gli strumenti e le capacità soggettive del conoscere-
   vuota di contenuto. Kant intende questa operazione come opportuna prima
   di addentrarsi nella conoscenza di Dio, anima e mondo, che sarebbero
   una vana fatica se prima si dimostrasse che sono inconoscibili. Secondo
   Hegel, invece, è impossibile e una vana fatica il discorso formale sul
   metodo fatto a priori del contenuto, perché la filosofia coincide con
   il suo oggetto, e riesce a conoscere gli strumenti solo dopoché sta già
   conoscendo l'oggetto e li astrae da questo, non è come altri campi del
   sapere in cui mi posso interrogare sul metodo prima di entrare nel
   merito.
   ««In questa rinuncia della ragione a se stessa il concetto della verità
   va perduto. La ragione viene ristretta a conoscere soltanto una verità
   soggettiva, soltanto l’apparenza [il fenomeno di Kant] soltanto
   qualcosa cui la natura dell’oggetto stesso non corrisponda. Il sapere è
   tornato ad esser l’opinione.^[9]»

   La filosofia di Kant ha affermato l'inconoscibilità
   dell'Incondizionato/infinito, e ridotto la conoscenza delle cose
   finite, l'anima e il mondo, alla sola manifestazione sensibile,
   nell'impossibilità anche per questi di conoscere la cosa in sé e per
   sé; perdendosi in un vuoto discorso sulle forme del sapere.

   Hegel critica in particolare la filosofia morale e la filosofia del
   diritto di Kant, che concepiscono solo astrattamente i rapporti tra
   l'individuo e lo Stato^[10].

La critica ai Romantici

   [modifica | modifica wikitesto]

   Il rapporto fra Hegel e i Romantici è abbastanza complesso. Pur vivendo
   nel medesimo periodo storico, bisogna ricordare che Hegel non è un
   romantico, bensì un idealista. Nei Romantici è il sentimento, la fede,
   l'intuizione, che Hegel definisce come «romantiche fantasticherie», a
   primeggiare su qualunque altra facoltà umana. È la Ragione il principio
   primo del pensiero e della realtà. Inoltre Hegel critica
   l'atteggiamento individualistico dei romantici, che chiudendosi
   narcisisticamente in sé stessi, perdono ogni contatto con il mondo.

   Tuttavia è inevitabile riscontrare in Hegel la partecipazione a questo
   particolare momento storico, rintracciabile specialmente nell'anelare
   all'infinito. Si potrebbe pertanto dire che Hegel, più che essere
   separato dai Romantici, è piuttosto un momento a sé particolare di quel
   periodo.

La critica a Fichte

   [modifica | modifica wikitesto]

   Si è detto che la filosofia di Fichte è paragonabile a una semiretta,
   di cui si conosce il punto di inizio, ma di cui non è possibile
   intravedere la fine.^[11]^[12] Hegel critica Fichte in due punti:
   Fichte, pur tentando, non risolve affatto il dualismo, poiché assume
   l'oggetto come semplice ostacolo, comunque separato, come finzione
   voluta dall'Io, per esercitare la sua assoluta libertà. L'assoluto è
   visto semplicemente come un ideale da raggiungere, una meta che però
   non si realizza mai. In Fichte dunque c'è la concezione dell'Assoluto
   come opposizione di finito ed infinito ma manca l'unione perché questo
   corre lungo la retta non raggiungendo mai il Non-Io che sempre gli si
   ripropone davanti. L'assoluto di Fichte è un "cattivo infinito".^[13]

La critica a Schelling

   [modifica | modifica wikitesto]

   Nella filosofia di Schelling, invece, l'Assoluto è correttamente
   indicato come unione di finito ed infinito che vive nell'arte, ma manca
   la caratteristica dell'opposizione poiché per questa occorre che i due
   elementi dell'opposizione siano distinti, mentre in Schelling
   costituiscono un'unità indifferenziata. Schelling pone l'assoluto in
   modo a-dialettico, come un'unità astratta priva di concretezza, perciò
   Hegel afferma che il suo concetto dell'Assoluto è paragonabile ad una
   notte in cui tutte le vacche sono nere^[14]. Qui vale la figura del
   cerchio dove come nell'unità indifferenziata ogni punto si confonde con
   il precedente. Un'altra critica è rivolta all'intuizionismo
   schellinghiano; ossia la pretesa che la coscienza possa immediatamente
   innalzarsi al sapere attraverso quello che Hegel definisce "il colpo di
   pistola" dell'intuizione^[14].

La critica a Jacobi

   [modifica | modifica wikitesto]

   Nel saggio Fede e sapere, pubblicato nel 1802 sul "Giornale critico
   della filosofia", diretto insieme con Schelling, Hegel critica, oltre
   Kant e Fichte, anche Jacobi il cui fideismo esprime la dottrina del
   sapere immediato, senza le mediazioni razionali, facendo un salto dal
   soggetto all'oggetto senza cogliere la razionalità che, superando
   metodicamente l'opposizione tra soggetto e oggetto, perviene allo
   stesso risultato. Nell'Enciclopedia scriverà che « [...] la filosofia
   del sapere immediato va così oltre nelle sue astrazioni che vuole la
   determinazione dell'esistenza inseparabilmente congiunta, non solo col
   pensiero di Dio, ma anche con le rappresentazioni del mio corpo e delle
   cose esterne...la differenza tra l'affermazione del sapere immediato e
   la filosofia si riduce a questo...che si contrappone al
   filosofare.»^[15] E altrove, ironicamente, scriverà che il salto
   mortale di Jacobi^[16] dall'uomo a Dio è mortale... solo per la
   filosofia. Ricorrere alla fede implica necessariamente l'esclusione
   della filosofia.

Ideale e reale

   [modifica | modifica wikitesto]

   Secondo Hegel la libertà individuale non esiste e tutto è determinato
   nello Spirito e dallo Spirito, che è anche Ragione, Essere e Idea e,
   insieme, il Dio di Platone, quello di Plotino, di Proclo e di Spinoza,
   panteistico e panenteistico. Il Dio di Hegel è necessità assoluta che
   si fa identità assoluta. Nell'Enciclopedia delle scienze filosofiche
   scrive:

   §149. Quindi la necessità è "in sé" un'unica essenza identica "con sé".

   §150. Ciò che è necessario è "in sé" relazione assoluta. Nella sua
   processualità la relazione si nega e si supera [Aufhebung] in assoluta
   identità.

   "Il tutto è l'essenza che viene a compimento mediante il suo sviluppo,
   di esso si può dire che è essenzialmente risultato, che esso è alla
   fine quello che in realtà è."^[17]

Monismo assoluto materiale e spirituale

   [modifica | modifica wikitesto]

   Sin dagli scritti teologici giovanili Hegel si oppone energicamente al
   cosiddetto "principio del nord", a quella separazione tra ideale e
   reale che era tipica del kantismo e che non lasciava spazio alla
   conoscenza del Reale, inteso questo come l'Intero dal quale la Ragione
   traeva il suo senso e il suo perché. Per Hegel il presupposto della
   verità della conoscenza è un monismo assoluto di forme spirituali che
   si evolvono e si assolutizzano in un'unicità diveniente continua, dove
   il materiale e lo spirituale sono indistinguibili e connessi in un
   continuo superamento di "momenti" necessari del divenire storico per
   mezzo di una fenomenologia dove ciò che è posto trova la sua negazione
   e poi il suo superamento in una nuova figura (o appunto "fenomeno").

   Si tratta di un processo teleologico necessario, che già nel 1807
   veniva presentato così:
   «Il rapporto del quale si è qui sopra discusso, dell'organico con la
   natura degli elementi, non esprime l'essenza dell'organico stesso;
   questa essenza è invece contenuta nel concetto finalistico. Invero a
   questa coscienza osservativa quel concetto non è l'essenza propria
   dell'organico; anzi, a quella coscienza medesima il concetto cade fuori
   dell'essenza, e quindi è poi soltanto quell'estrinseco rapporto
   teleologico. Solamente, l'organico come testé fu determinato è esso
   stesso proprio il fine reale; infatti, poiché l'organico "conserva se
   stesso" pur nel rapporto ad Altro, esso viene appunto ad essere quella
   naturale essenza in cui la natura si riflette nel concetto, e in cui i
   momenti di causa e di effetto, di attivo e di passivo, che nella
   necessità sono posti l'uno di fronte all'altro, vengono contratti in
   unità.^[18]»

La separazione tra ideale e reale ad opera della religione

   [modifica | modifica wikitesto]

   La separazione tra ideale e reale, tra cielo e terra, ebbe luogo,
   secondo il filosofo tedesco, con l'avvento del pensiero ebraico e con
   il successivo pensiero cristiano. La religione cristiana, derivata da
   quella ebraica, aveva staccato il senso della propria vita dalla vita
   stessa, ponendolo al di sopra della terra, in un dio lontano posto in
   cielo. Dio non apparteneva più all'intima natura delle cose, com'era,
   per esempio, presso gli antichi Greci, ma veniva scisso dal mondo;
   l'uomo così, lasciato al suo destino, viveva in uno stato, per così
   dire, di minorità dal quale, attraverso il senso del peccato e
   l'insoddisfazione per la propria esistenza, sentiva il bisogno di
   ricongiungersi con il senso vero delle cose. Con il cristianesimo era
   nato perciò quel senso di frustrazione e di pena, di infelicità
   concettuale nella "scissione", che per millesettecento anni aveva
   impedito di capire il vero senso dello Spirito.

La "coscienza infelice"

   [modifica | modifica wikitesto]

   Hegel definisce tale stato di scissione o alienazione "Coscienza
   infelice". Quest'ultima è una situazione necessaria che serve all'uomo
   per ricercare quel senso dell'armonia perduta, per creare in lui la
   consapevolezza della propria esperienza tragica, la quale si risolve
   nell'aspirare alla riconciliazione finale con Dio, in una sorta
   d'armonia dinamica, con lo stesso significato che ne aveva dato Platone
   nel Sofista, quando si trovò a definire la Dialettica come rapporto
   dell'unità con la molteplicità. Questo fenomeno pregresso della storia
   dell'uomo è così descritto da Hegel:
   «Questa coscienza infelice scissa entro se stessa è così costituita
   che, essendo tale contraddizione della sua essenza una coscienza, la
   sua prima coscienza deve sempre avere insieme anche l'altra. In tal
   modo, mentre essa ritiene di aver conseguito la vittoria e la quiete
   dell'unità, deve immediatamente venire cacciata da ciascuna delle due
   coscienze.^[19]»

   L'atteggiamento di Hegel si pone allora come una negazione del
   cristianesimo ma anche come suo assorbimento nel procedere storico.
   L'Aufhebung (il Superamento) è possibile se, come dice più avanti con
   la fusione dell'effettualità reale con l'autocoscienza:
   «Tale coscienza deve pertanto innalzare all'assoluto divenir-uno il
   rapporto inizialmente esteriore verso quell'intrasmutabile figurato,
   come fosse un'effettualità estranea. Il movimento nel quale la
   coscienza inessenziale si adopera a raggiungere questo esser-uno è un
   triplice movimento, secondo la triplice relazione che essa assumerà in
   rapporto al suo al di là che ha forma e figura: in primo luogo come
   coscienza pura, poi come essenza singola, comportantesi verso la
   effettualità come appetito e lavoro, e in terzo luogo come coscienza
   del suo essere-per-sé.^[20]»

   È sulla base di questa nuova visione dell'Assoluto che si possono
   intendere le critiche di Hegel alle filosofie precedenti di Kant,
   Fichte e Schelling. Nei confronti di Schelling, Hegel lamenta, a
   partire dalla Fenomenologia dello spirito, l'assenza della prospettiva
   metodologica della dialettica. Per quanto concerne la conoscenza del
   Reale, che per Schelling si risolveva nella indifferenziata sinossi di
   ideale e reale, è "la notte in cui tutte le vacche sono nere", come
   commenta Hegel nella prefazione della sua opera.

   Proprio in virtù di questo attacco alle filosofie precedenti La
   Fenomenologia dello spirito cerca di spiegare la storia del pensiero,
   attraverso un divenire, nel tempo e nelle epoche, dell'esperienza della
   coscienza, che Hegel intese come sottotitolo alla sua opera e che
   meglio inquadra il suo testo. L'opera descrive i tre momenti che, nella
   storia, hanno caratterizzato la cultura umana e che si ripetono
   continuamente nella vita di ciascun individuo, con l'intento di
   dimostrare, laddove ce ne fosse bisogno, la contemporaneità del modello
   astratto e del modello concreto, affinché, attraverso i fatti della
   storia, possa dispiegarsi, rendendo conto di sé, il divenire dello
   Spirito.
     * La prima posizione che lo Spirito ha assunto nella storia è quella
       dello stato ingenuo dell'armonia originaria, rappresentata dai
       Greci, dove le forze del dio erano presenti nella natura stessa
       delle cose, un aspetto del pensiero che contraddistingueva anche le
       religioni più primitive (animismo).
     * Il secondo momento è quello della scissione dal dio, introdotto
       dalla religioni abramitiche; Dio si manifesta all'uomo, ma,
       attraverso il peccato originale, opera la scissione; l'uomo, come
       un angelo caduto, sperimenta l'angoscia e il dolore nella Valle di
       lacrime che il Padre celeste ha posto per lui: è il Medioevo, l'età
       che precede la modernità fino a Kant.
     * Il terzo momento è scandito dall'avvento della Ragione, lo Spirito
       si eleva ad una consapevolezza compiuta, conscio della tristezza
       della scissione, vuole riconciliarsi con il mondo, diventa così
       Autocoscienza, la presenza attiva di uno Spirito nel mondo che si
       riconcilia con il mondo stesso, è, dunque, lo Spirito infinito, non
       più rappresentato dalla sostanza che è posta staticamente al di
       sotto delle cose, ricoperte dalla loro apparenza fenomenica. La
       realtà è Soggetto, attività e automovimento.

   Non sono le cose che procedono dall'Assoluto, ma l'Assoluto è questo
   stesso procedere. Da ciò se ne deduce che per Hegel la Realtà è
   infinita, è un Soggetto che tiene i fili della storia e che parla
   attraverso i suoi uomini, quegli uomini che la storia l'hanno sempre
   fatta in prima persona, che come strumenti nelle mani di questo
   ineluttabile essere supremo, ne operano il naturale svolgimento.
   Cosicché le vicende del mondo non sono estranee alla storia dello
   Spirito perché la storia del mondo è la storia stessa di Dio, è la
   storia dell'avvento dello Spirito, del realizzarsi della Ragione.

La Fenomenologia dello Spirito

   [modifica | modifica wikitesto]
   [20px-Magnifying_glass_icon_mgx2.svg.png] Lo stesso argomento in
   dettaglio: Fenomenologia dello spirito.

   Hegel sviluppa il tema della risoluzione del finito nell'infinito nella
   Fenomenologia dello Spirito (laddove fenomenologia significa Scienza di
   ciò che appare). La fenomenologia è la storia romanzata dello Spirito
   (Geist) che si ripercorre a partire dalla forme più semplici della
   coscienza individuale; potremmo dire che la Fenomenologia sia il
   ricongiungersi dell'universale con sé stesso, attraversando il
   concreto: in pratica è come se nella dottrina hegeliana esistessero due
   piani separati che s'intersecano e sovrappongono quando l'Assoluto
   s'incarna nello Spirito soggettivo.
   [330px-Fenomenologia.svg.png]
     * Il primo percorso è quello della coscienza individuale verso il
       possesso dell'Assoluto ed è questa la strada indicata nella
       Fenomenologia.
     * Il secondo cammino è quello dell'Assoluto che attraverso gli stadi
       dialettici dello sviluppo logico di Idea (con la corrispondente
       dottrina della Logica) - Natura (studiata dalla Filosofia della
       Natura) - Spirito (descritto nella Filosofia dello Spirito) si
       manifesta come Spirito soggettivo nell'individuo e, da questo punto
       coincidendo con la prima via giunge, passando attraverso lo Spirito
       oggettivo, su se stesso, gonfio di realtà, come Spirito assoluto.

   Hegel riproporrà infine l'intero percorso, sia quello individuale che
   quello dello stesso Assoluto, nella Enciclopedia delle scienze
   filosofiche in compendio.

Dall'individuo all'Assoluto

   [modifica | modifica wikitesto]

   Il farsi dinamico dell'Assoluto, ovvero il divenire, il continuo
   cambiamento della realtà, avviene attraverso tre momenti dialettici
   fondamentali:
     * idea in sé (tesi), che può essere identificata con il Dio prima
       della creazione dell'entità finita (il mondo), o, per meglio dire,
       quando il mondo è solo un programma ed è presente soltanto
       l'ossatura razionale del finito;
     * idea fuori di sé (antitesi), è la Natura, cioè l'estrinsecazione o
       l'alienazione dell'Idea nelle realtà spazio-temporali del mondo;
     * idea in sé e per sé (sintesi), che ritorna in sé, cioè lo Spirito,
       ovvero l'idea che ritorna al suo stadio iniziale, gonfia di
       concretezza, dopo il passaggio attraverso la Natura.

   Queste tre fasi non devono essere intese in senso cronologico, ma solo
   in senso ideale: infatti lo Spirito è eterno sia come l'idea, sia come
   il suo opposto, la Natura. A questi tre momenti, corrispondono tre
   diverse branche della filosofia hegeliana:
     * La logica, suddivisa a sua volta in dottrina dell'essere, dottrina
       dell'essenza e dottrina del concetto;
     * La filosofia della natura, ripartita in meccanica, fisica e
       organica;
     * La filosofia dello spirito, che studia lo spirito soggettivo,
       oggettivo e assoluto.

   La manifestazione dell'Assoluto, la sua discesa nel mondo è
   rappresentata nella Fenomenologia, che secondo il primo progetto
   dell'autore doveva essere un'introduzione alla Logica: la coscienza
   umana, partendo dallo stadio della conoscenza empirica, si evolve
   gradualmente al sapere scientifico. Con l'ampliarsi della materia
   trattata, il testo si trasformò in un'esposizione dell'intero sistema:
   da qui le confusioni e le oscurità che caratterizzano l'opera. La
   Fenomenologia è un'indagine, non solo della coscienza teoretica, ma
   anche della coscienza morale, sociale, politica e religiosa.

   La Coscienza individuale ripercorre tutte le tappe dello Spirito
   Assoluto, e dopo molti travagli, viene ad identificarsi con esso. Da
   ciò prende l'avvio una delle più famose figure^[21] della Fenomenologia
   dello Spirito, vale a dire quella della Coscienza infelice^[22] cioè
   quella coscienza che non sa di essere tutta la realtà, e che pertanto
   viene dilaniata da opposizioni interne che riesce a superare solo
   comprendendo di essere il tutto. Inconsapevole di essere tutta la
   Realtà, versa in uno stato di scissione con l'Intero, sperimentando le
   lacerazioni, le opposizioni, i conflitti che si possono risolvere
   soltanto con la certezza che, su ogni singola realtà, questa stessa
   coscienza vi potrà scorgere la sua piena realizzazione come Ragione,
   ritrovando la piena armonia con l'Assoluto.

   Sono quattro i momenti dello sviluppo fenomenologico: la coscienza,
   l'autocoscienza, la ragione e lo spirito.

I capisaldi del sistema hegeliano

   [modifica | modifica wikitesto]

   Per comprendere al meglio il pensiero di Hegel, è necessario chiarire
   nuovamente i punti fondamentali della sua dottrina che sono tre: La
   realtà come Spirito Infinito (o Finito per Infinito), Identità di
   Razionalità (o Ragione) e Realtà e infine Il Compito della Filosofia (o
   funzione giustificatrice della Filosofia).^[23]

La realtà come Spirito infinito

   [modifica | modifica wikitesto]

   Per Hegel è fondamentale superare le opposizioni e le scissioni della
   mente (ad esempio fenomeno/noumeno kantiano oppure Essere immutabile di
   Parmenide/Essere in divenire di Eraclito). Il fine di Hegel (e di
   conseguenza della sua filosofia) è quello di costruire una totalità
   unificata, che chiamerà Spirito Assoluto, superando questa armonia
   scissa e, pertanto, il compito della filosofia sarà quello di costruire
   questo Assoluto al fine di superare le opposizioni e le scissioni. Lo
   stesso Hegel dice: "l'interesse della Ragione è raggiungere una sintesi
   unificata", cioè l'unione tra in sé (Tesi) e per sé (Antitesi).

   La conflittualità che per prima cosa Hegel deve risolvere è la dualità
   Finito/Infinito. Egli non vuole né ridurre l'infinito ad una
   molteplicità di finito né considerare il finito come molteplicità
   dell'infinito. Hegel, dunque, deve mettere sullo stesso piano Finito e
   Infinito insieme, sostenendo che il mondo non è altro che la
   manifestazione e realizzazione dell'infinito.^[24] Il finito,
   costituito dalle sue parti finite, esiste solo e unicamente in funzione
   dell'Infinito. Ciò significa che una parte di finito presa
   singolarmente per Hegel non esiste. Per comprendere a fondo questo
   concetto hegeliano, è necessario rifarsi alla concezione romantica (di
   impronta schellinghiana) della Natura, intesa come Organismo vitale.
   Essa, infatti, è costituita da parti, le quali singolarmente non
   esistono, ma insieme formano il Tutto (Il Tutto al di sopra della
   Parte). Questa concezione che risale al pensiero spinoziano, sarà in
   seguito definita come "olismo". In particolare il sistema filosofico
   hegeliano è stato chiamato "Monismo Panteistico Dinamico"^[25].

   In questo senso Hegel si avvicina in parte al concetto di Sostanza già
   presente in Spinoza, salvo che l'Assoluto è Soggetto dinamico in
   divenire, Pensiero di Pensiero (Aristotele). La realtà, dunque, non è
   sostanza ma Soggetto, Spirito. Il soggetto inteso come attività,
   processo, automovimento, rappresenta un'acquisizione moderna resa
   possibile ad Hegel dalla scoperta di Kant dell'"io penso"
   (l'appercezione trascendentale). La realtà dunque è Spirito infinito e
   non è più rappresentata dalla sostanza staticamente al di sotto delle
   cose ricoperte dalla loro apparenza fenomenica. La realtà è soggetto,
   attività, automovimento. Non sono le cose che procedono dall'Assoluto
   ma l'Assoluto è questo stesso procedere.

   Cosicché le vicende del mondo non sono estranee alla storia dello
   Spirito. La storia del mondo è la storia stessa di Dio, è la storia
   dell'avvento dello Spirito, del realizzarsi della ragione.^[26]

Identità fra ragione e realtà

   [modifica | modifica wikitesto]

   «Ciò che è razionale, è reale; e ciò che è reale, è razionale.^[27]»

   La ragione (Vernunft), per Hegel non è esclusivamente un mezzo legato
   alla mente umana, ma come intelletto (Verstand), è un principio
   metafisico. La razionalità dunque non è pura astrazione, ma può essere
   trovata nel mondo come un raggruppamento delle leggi che lo regolano
   (infatti il mondo non è una realtà caotica, un susseguirsi disordinato
   di eventi, bensì è dominato da un ordine razionale).
     * Con la prima parte della formula ("ciò che è razionale è reale"),
       Hegel vuole dire che ciò che è ragionevole diventa realtà, si attua
       in forme concrete. Un ideale razionale prima o poi si realizza. E
       se non si realizza, vuol dire che non è razionale. Quindi, secondo
       Hegel, gli ideali e i programmi politici che non si sono mai
       tradotti in atto, si sono dimostrati, proprio per questo,
       irrazionali e senza alcun valore, delle vane fantasie di esaltati.
       Per sapere se un programma politico o un'ideologia è giusta, è
       razionale, bisogna vedere se si attua concretamente nella
       storia.^[28]
     * La seconda parte della formula ("ciò che è reale è razionale") dice
       che in tutto ciò che è reale (nella natura e nella storia) si può
       rintracciare un'intrinseca razionalità. La realtà, cioè l'insieme
       dei fenomeni naturali e degli eventi storici, non è una materia
       caotica, caratterizzata dal caso, ma ha un suo sviluppo logico,
       poiché è il manifestarsi di una struttura razionale (l'Idea, o
       Ragione), che è inconsapevole nella natura e consapevole nell'uomo.
       Tutto ciò che esiste deve poter essere compreso. Non esiste
       veramente nulla che la nostra ragione non sia in grado di capire.
       Pertanto, il manifestarsi di un'azione reale è rintracciabile nella
       sola Ragione, origine e procedimento del reale stesso.^[29]

   Allora la logica, che studia i processi del pensiero, troverà la sua
   corrispondenza nella metafisica, che studia i processi della realtà.
   Una delle colpe di Kant è stata quella di avere privato con il
   criticismo il popolo tedesco della metafisica, ma un popolo senza
   metafisica è come «un tempio senza santuario». Bisogna restituire alla
   speculazione la metafisica identificandola con la logica.

Reale ed esistente

   [modifica | modifica wikitesto]

   Con questa affermazione, Hegel non vuole comunque sostenere che tutto
   ciò che accade è da considerarsi razionale (e quindi necessario e
   giusto) nei minimi particolari. È vero che il reale è razionale, cioè
   perfettamente necessario, ma non è vero che tutto ciò che esiste in un
   determinato momento è da considerarsi reale. Hegel, infatti, distingue
   fra reale ed esistente. Solo gli aspetti più profondi e universali
   dell'esistenza sono reali e quindi razionali. Invece, le manifestazioni
   particolari dell'esistenza (ciò che è contingente e inessenziale) non
   sono veramente reali. Ad esempio, sul piano politico, veramente reali
   non sono i sentimenti e le passioni degli individui, ma sono reali e
   razionali le istituzioni e soprattutto lo Stato. Analogamente, sul
   piano naturale, veramente reale non è il singolo fenomeno, come, per
   esempio, l'iridescenza dell'arcobaleno, ma lo sono ben più le leggi
   fisiche che lo determinano.

   Reale non è, dunque, per Hegel, il particolare, l'individuo, ma
   l'universale.

Funzione giustificatrice della filosofia

   [modifica | modifica wikitesto]

   Una volta appurato che la realtà è ragione e di conseguenza idea, e che
   tutto ciò che avviene è razionale, si tratta di stabilire quale sia il
   compito della filosofia. Hegel lo riscontra nel semplice prendere atto
   della realtà quale essa sia. La filosofia non deve prefiggersi di
   trasformare la realtà, come dirà Marx. La filosofia, essendo la più
   alta e compiuta manifestazione dell'Assoluto, non può essere presente
   in ogni stadio del pensiero umano, ma solo alla fine del percorso,
   quando la realtà è già compiuta e non vi è più nulla da trasformare. Si
   tratta di rendere sistematico e organico il processo descrittivo di
   "ricapitolazione"^[30]. Ecco dunque che la filosofia altro non deve se
   non giustificare.^[31]

   Ad ogni modo, anche se si ammette l'esistenza dell'accidentale nella
   natura e nella storia, la trama essenziale del mondo, gli aspetti che
   contano nell'universo, restano, per Hegel, razionali e necessari. E se
   il reale è razionale, per Hegel la filosofia deve sostanzialmente
   accettare la realtà presente, senza contrapporre ad essa degli ideali
   alternativi (poiché la realtà, sostanzialmente, è già come deve
   essere). Compito della filosofia è prendere atto della realtà storica e
   giustificarla con la ragione.

   In particolare, la filosofia del diritto deve mostrare la razionalità,
   e cioè la positività, dell'epoca attuale e delle sue istituzioni
   politiche, per esempio dello Stato. Hegel afferma che «la filosofia è
   il proprio tempo appreso con il pensiero». La filosofia non può
   superare la propria età, non può prevedere il futuro; non dev'essere
   promotrice di progresso, non deve annunciare nuove epoche. La filosofia
   cerca, invece, di comprendere il presente, e di dimostrarne, con la
   riflessione, l'intrinseca necessità.

   La filosofia non ha il compito di trasformare la società, di
   determinarla o guidarla, ma di spiegarla. La filosofia, però, può
   spiegare la realtà solo al termine del suo processo di realizzazione.
   Infatti, un periodo storico può essere pienamente compreso solo al
   termine del suo sviluppo, quando ha espresso tutte le sue potenzialità.

   Hegel sostiene che la filosofia è simile alla Nottola di Minerva^[32]
   (una specie di civetta, uccello sacro alla dea Minerva (Atena), la
   quale nasce dal cervello di Giove e rappresenta la sapienza) che inizia
   il suo volo solo al crepuscolo, quando il sole è già tramontato. Hegel,
   con questa metafora, vuole dire che la filosofia sorge quando una
   civiltà ha ormai compiuto il suo processo di formazione e si avvia al
   suo declino. Così, al tramonto degli stati ionici nell'Asia Minore
   sorge la filosofia ionica. Con la decadenza di Atene nasce la filosofia
   di Platone e di Aristotele. A Roma la filosofia si diffonde solo al
   tramonto della repubblica e col regime dittatoriale degli imperatori,
   ecc.

La dialettica

   [modifica | modifica wikitesto]

   L'Assoluto, per Hegel, è fondamentalmente il divenire. La legge che
   regola tale divenire - e cioè la legge dell'Assoluto - è la
   dialettica.^[33] La dialettica è in primo luogo la legge della
   razionalità, cioè il principio universale che fissa i rapporti fra i
   concetti opposti del pensiero. Ma la dialettica è anche la legge della
   realtà, cioè chiave stessa dell'universo, dato che la realtà (la natura
   e il mondo umano della storia) è una manifestazione della razionalità.
   La dialettica è una proprietà dei pensieri e una proprietà delle cose.
   Anche il mondo, in ogni sua parte, nella natura e nella storia, porta
   le tracce di questa legge.

   Il concetto di dialettica, nella tradizione filosofica, ha ricevuto
   significati diversi. Per Kant, dialettica è l'attività della ragione
   che si dibatte in insanabili contraddizioni quando abbandona il terreno
   dell'esperienza. Per Fichte dialettico è lo sviluppo dell'Io che
   procede attraverso tre momenti: uno positivo (tesi), uno negativo di
   opposizione (antitesi), e uno di conciliazione degli opposti tramite
   limitazione (sintesi).

   Hegel riprende la concezione triadica fichtiana secondo cui i rapporti
   fra i concetti si articolano in tre momenti (tesi, antitesi e sintesi).
   Questi termini, però non compaiono in Hegel^[34]^[35], che preferisce i
   termini di natura ontologica (e di estrazione teologica): in sé (an
   sich), per sé (für sich), e in sé e per sé (an sich und für sich). È
   pertanto un linguaggio un po' più complesso che nell'Enciclopedia delle
   scienze filosofiche è così spiegato:
     * il 1º momento è definito intellettivo astratto, o l'idea in sé
       (studiata dalla logica)
     * il 2º momento è definito razionale negativo o dialettico, o l'idea
       fuori di sé (studiata dalla filosofia della natura)
     * il 3º momento è definito razionale positivo o speculativo, o l'idea
       in sé e per sé (studiata dalla filosofia dello spirito)

Il momento intellettivo astratto

   [modifica | modifica wikitesto]

   Il 1º momento intellettivo astratto consiste nel considerare i concetti
   opposti del pensiero come del tutto distinti e separati gli uni dagli
   altri. Questo modo di pensare i concetti opposti, come sussistenti di
   per sé e senza influenze reciproche (il bene distinto dal male, la vita
   dalla morte, ecc.), è opera dell'intelletto (Verstand), che si lascia
   guidare dal principio di identità e di non contraddizione, secondo cui
   ogni cosa è uguale a se stessa ed è assolutamente diversa dalle altre.

   Per l'intelletto (Verstand), ad esempio, il bene è bene e basta, e per
   esistere non ha bisogno che di se stesso, la vita è vita e basta, ecc.
   Si tenga presente che per Hegel l'intelletto è la facoltà del dividere,
   del classificare, che separa e irrigidisce i concetti. La ragione
   (Vernunft), invece, è la facoltà che li mette in movimento e ne coglie
   l'unità.

   L'intelletto è il pensiero astratto, la ragione è il pensiero concreto.

Il momento razionale negativo

   [modifica | modifica wikitesto]

   Nel 2º momento razionale negativo o dialettico, interviene appunto la
   ragione, che mette in evidenza i limiti dell'intelletto: infatti la
   ragione dimostra che ogni concetto, per essere compreso, non dev'essere
   isolato da tutti gli altri, ma, al contrario, va messo in relazione con
   la sua negazione, col suo opposto e l'opposizione per Hegel è la molla
   della realtà: il bene, per essere compreso, va messo in relazione con
   l'esperienza concreta del male, ecc.

   Infatti, il bene è tale solo in rapporto al male: chi non conosce il
   male non conosce nemmeno il bene. Per spiegare ciò che una cosa è
   bisogna chiarire ciò che essa non è. Secondo Hegel, se isoliamo
   totalmente un concetto dal suo opposto, questo concetto perde di
   significato e addirittura si confonde e si rovescia nel suo opposto.

Il momento razionale positivo

   [modifica | modifica wikitesto]

   Nel 3º momento, razionale positivo o speculativo, la ragione si rende
   conto che ogni coppia di idee opposte si trova sempre contenuta in
   un'altra idea superiore che ne rappresenta la sintesi, ossia la loro
   correlazione. L'idea del vendere è l'opposto di quella del comprare, ma
   l'una non può sussistere senza l'altra, ed entrambe sono contenute
   nell'idea del commercio (sintesi) che le mette in correlazione.

   Il terzo momento è detto anche della negazione della negazione, giacché
   in esso gli opposti vengono negati nella loro negatività (cioè nella
   loro separazione) e affermati nella loro unità in un concetto
   superiore. Il terzo momento è detto anche del superamento, parola
   italiana che traduce il sostantivo tedesco "Aufhebung", dal verbo
   Aufheben. Questo in realtà, ha tre significati etimologici: 1º
   "togliere" (auf), 2º "sollevare/raccogliere", 3º "conservare superando"
   (hebung). Infatti nel terzo momento gli opposti sono tolti dal loro
   isolamento e conservati nella loro unità per il superamento.

   Ma la sintesi, a sua volta, diviene tesi di una successiva triade, e
   così via. In tal modo lo spirito passa da sintesi particolari a sintesi
   sempre più vaste. Ad esempio, il mercato è solo una delle componenti di
   una sintesi più vasta, la società, e questa di una sintesi ancora più
   ampia, lo Stato, ecc.

   Il processo dialettico per Hegel non è, però, a sintesi aperta, ma a
   sintesi chiusa. Se il processo fosse aperto, cioè se non si concludesse
   mai, l'Assoluto non avrebbe mai il pieno possesso di se stesso. Di
   conseguenza, Hegel opta per una dialettica a sintesi finale chiusa,
   cioè per una dialettica che ha un ben preciso punto di arrivo (lo
   Spirito Assoluto). Pertanto, solo la sintesi finale è propriamente il
   Vero. La Verità definitiva si comprende solo alla fine del processo
   dialettico, quando ne abbiamo percorso tutte le articolazioni.

La logica hegeliana e quella aristotelica

   [modifica | modifica wikitesto]

   [500px-Dialettica_hegeliana.png] Mentre la logica classica partiva da
   un punto A del tutto a priori rispetto all'esito del ragionamento (B),
   nella dialettica hegeliana il flusso logico che va da A a B, dove
   questo antiteticamente contraddice ma non annulla (aufheben), spinge ad
   arricchire la tesi iniziale in una sintesi onnicomprensiva (C).^[36]

   La logica dialettica di Hegel è diversa dalla logica aristotelica^[37]
   Questa aveva per suoi princìpi fondamentali il principio di identità e
   quello di non contraddizione, secondo cui gli opposti non possono mai
   stare insieme. Invece, per Hegel il reale è proprio un insieme (una
   sintesi) di opposti. La logica aristotelica, dunque, non serve; o, per
   meglio dire, è la logica dell'intelletto, non della ragione.

   Una volta trasferita dal mondo dei concetti a quello della natura e
   della storia, la dialettica si svolge logicamente. I vari momenti
   (tesi, antitesi e sintesi) si succedono logicamente gli uni agli altri.
   Sennonché Hegel pensa che anche nella natura e nella storia la sintesi
   sia sempre il solo momento concreto, mentre tesi e antitesi restano
   astratti una volta superati. La sintesi è il solo momento concreto
   perché costituisce il fine che guida lo sviluppo dialettico dei due
   momenti precedenti che ne costituiscono i passi intermedi e che
   esistono solo in funzione di essa.

   La sintesi è cronologicamente ultima ma logicamente prima. Tutto in
   modo coerente a ciò che diceva Aristotele, per il quale ciò che è primo
   al pensiero è ultimo nell'essere, e viceversa.

   Per esempio, nello sviluppo di una pianta dal seme (tesi), al fiore
   (antitesi), al frutto (sintesi), è il frutto che guida lo sviluppo
   dell'organismo e che costituisce il fine verso cui il seme e il fiore
   tendono. Anche nella realtà naturale e storica lo sviluppo avviene per
   negazioni: il seme per diventare fiore deve morire, negarsi, ma anche
   il fiore per diventare frutto (sintesi) deve morire. Analogamente, il
   bambino diviene adolescente solo se come bambino muore, e l'adolescente
   diventa adulto negando se stesso. Ogni negazione è un'ulteriore
   determinazione. Il fiore nega la realtà del seme ma dà senso alla vita
   del seme, traduce la sua fine in una vita ulteriore e più progredita.

   La concezione dialettica del mondo elaborata da Hegel è
   fondamentalmente ottimistica: infatti anche il momento dell'opposizione
   (dell'antitesi) è benefico. La vita e la storia dell'uomo sono
   indubbiamente caratterizzate da drammi, fratture, contrasti e
   contraddizioni; tuttavia tali fratture sono necessarie, altrimenti la
   vita e la storia stesse verrebbero del tutto meno. Se il seme non
   “morisse” in quanto seme, non si trasformerebbe in fiore e non ci
   sarebbe sviluppo. Il negativo è l'ostacolo su cui si esercita la
   libertà dell'uomo e il progresso dell'umanità.

   Il divenire dell'identità viene rappresentato da Hegel con esempi e in
   termini più generali, con una notazione letterale, tipica del rigore
   matematico. Aristotele, fondatore della logica, era solito a sua volta
   rappresentare i concetti di logica con delle lettere, e con tale
   simbologia enunciava le proprietà riflessiva, simmetrica e transitiva
   degli enti.

   L'identità dell'identico e del diverso permea tutta la matematica e le
   scienze.
   Nella Fenomenologia dello Spirito, Hegel esemplifica che quando
   scriviamo "A = B" stiamo affermando un'identità dell'identico e del
   diverso: con due lettere "A" e "B" indichiamo due enti-idee diversi (in
   quanto due) e allo stesso tempo uguali, a meno di ammettere che "A" e
   "B" sono semplicemente parole vuote di significato, due nomi per la
   stessa realtà e che ogni uguaglianza è una tautologia inutile
   all'essere e al limite al pensiero, vale a dire un io che diviene
   cosciente che due parole che credeva differenti in realtà sono sinonimi
   per la stessa realtà.
   L'identità "A = B" non è la presa di coscienza di una realtà statica,
   preesistente e persistente a chi la scopre, che porta a accorgersi in
   un secondo momento che le realtà fisiche sottostanti a due parole "A" e
   "B", magari non simili a prima vista, sono le stesse.
   L'identità "A = B" è un processo dinamico in cui le parole "A" e "B"
   sono sinonimi intercambiabili soltanto nel momento di sintesi, per
   tornare poi a divergere e contrapporsi. Nel primo caso, dopo questa
   presa di coscienza, la persona è libera di impoverire il suo linguaggio
   e il suo pensiero, usando solo uno dei due termini che sono intanto
   equivalenti, e dimenticando l'altro; né è libera di cancellare il
   percorso che ha portato a notare l'identità, perché tale insieme di
   passaggi non è una mera costruzione mentale, è un divenire dell'essere:
   non si deve perdere la dialettica, se non si vuole perdere l'oggetto

   Hegel mostra non solo la valenza di quelle proprietà, ma che una
   qualunque identità del tipo "A = B", non è mai un'identità statica, ma
   un'identità dinamica, che diviene nel tempo (tesi: A = A; antitesi: B'=
   A, B= (A'); sintesi: A = (A')). Indicando i due termini
   dell'eguaglianza non con un'unica lettera A, ma con due "A" e "B", è
   implicita una differenza fra i due termini, che resta aufheben come
   tolta nella sintesi, in cui "A" è identico al suo diverso "A'". La
   sintesi è logicamente prima perché rappresenta alla coscienza anche i
   due successivi momenti dell'identità riflessiva, e della manifestazione
   e della contrapposizione col diverso al proprio interno ("B" è anche
   uguale ad "A").

L'ultimo Hegel

   [modifica | modifica wikitesto]

   Nella visione dialettica della realtà di Hegel, il male, l'antitesi, il
   negativo, la tragicità della vita sono sempre risolti dalla positività
   della sintesi finale ottenuta tramite la ragione, che nega la negazione
   e quindi riafferma il bene a un grado più elevato.

   Andando oltre la teodicea di Leibniz, secondo Hegel il male presente in
   ogni aspetto dell'esistenza, il pantragismo, rientra nell'ottimismo
   dialettico in cui la negatività viene conservata e superata dalla
   sintesi della razionalità, il panlogismo.

   Invece nel pensiero dell'ultimo Hegel sorge una drastica dissociazione
   da questo processo dialettico che, mediante il logico, neutralizzerebbe
   il tragico rendendolo giustificabile e quindi giusto
   (pangiustificazionismo).

   Infatti, nella famosa sezione dedicata all'"astuzia della Ragione"
   (List der Vernunft), nella "Introduzione" alle Lezioni sulla filosofia
   della storia (1837), Hegel distingue
     * l'alienazione (Entäusserung) dello Spirito assoluto, che è
       riconciliabile (Versöhnung) con se stesso, e
     * l'estraniazione (Entfremdung) dello spirito soggettivo e personale,
       il quale invece non ne può ricavare alcuna consolazione e conforto.

   L'ottimistica visione esistenziale svanisce davanti alla constatazione
   del persistere della coscienza infelice nelle singole soggettività in
   preda dell'Assoluto, vittime passive d'un fatalismo storico che sfrutta
   gli individui per il suo presunto progresso provvidenziale.^[38] Così
   Hegel finisce col sostenere che «La storia non è il terreno della
   felicità. I periodi di felicità sono in essa pagine vuote»^[39] e con
   il parlare di [Geschichte als] Schlachtbank, del «[banco da] mattatoio
   della storia».^[40]

Note

   [modifica | modifica wikitesto]

    1. ↑ Francesco Coniglione, Michele Lenoci, Giovanni Mari, Gaspare
       Polizzi, Manuale di base di storia della filosofia. Autori,
       indirizzi, problemi, Firenze University Press, 2009, p.140
    2. ↑ Sapere.it alla voce Sistema hegeliano
    3. ↑ Theologische Jugendschriften; questi scritti sono ora raccolti
       nei primi due volumi dell'edizione critica delle opere di Hegel:
       Frühe Schriften I, (1989) e Frühe Schriften II, (2014), Hamburg,
       Meiner. Traduzione italiana in Scritti giovanili, a cura di E.
       Mirri, Guida, Napoli 2015.
    4. ↑ «Così Hegel produce una costante traduzione delle parole di Gesù
       in altrettante espressioni kantiane così come del filosofo di
       Königsberg tende a riproporre il tessuto concettuale e teoretico in
       merito alla dottrina dell'etica e della religione.» (in Guida allo
       studio della Vita di Gesù di Hegel. A cura di Maurizio Pancaldi
    5. ↑ «Hegel arriva ad attribuire a Gesù la stessa formulazione
       dell'imperativo categorico kantiano: "Agite secondo una massima
       tale che, ciò che voi volete che valga come legge universale fra
       gli uomini, valga anche per voi».
    6. ↑ Plotino ed Hegel: la dialettica, movimento di pensiero ed essere.
       L'Assoluto di Hegel è l'Uno di Plotino in senso rovesciato. Hegel
       stesso noterà che come il sistema di Plotino conclude la filosofia
       greca, quello di Hegel conclude la filosofia moderna, affermando
       gli stessi concetti ma portandoli su un piano immanente, con un
       maggiore dettaglio e ad un livello massimo di consapevolezza.
       Mentre l'Uno di Plotino restava collocato su un piano mistico e
       trascendente, a partire dal quale generava il divenire e si
       disperdeva nella molteplicità senza una ragione apparente,
       l'Assoluto hegeliano entra lui stesso nel divenire per rendere
       ragione di sé. L'Uno viene identificato così con la molteplicità
       stessa, la quale attraverso successivi passaggi giunge alla fine a
       diventare consapevole di sé e a riconoscersi nell'Assoluto. La
       prospettiva plotiniana risulta dunque capovolta: in Plotino, la
       consapevolezza che l'Uno ha di sé è posta all'origine, e si
       affievolisce man mano che esso si disperde nel molteplice; in
       Hegel, invece, l'Uno si trova all'inizio disperso nel molteplice, e
       prenderà coscienza di sé solo alla fine acquistando concretezza nel
       suo percorso attraverso il mondo. In tal modo però Hegel sovverte
       la logica di non-contraddizione, facendo coincidere l'Uno col suo
       contrario, cioè con la molteplicità stessa. L'Assoluto hegeliano è
       l'Uno-Tutto, è una realtà che non trascende gli enti finiti, ma è
       ad essi immanente. È il nodo dell'albero delle essenze platoniche,
       collocate non più al vertice, ma identificate con la dialettica
       stessa del pensiero e dell'essere. Pensando all'Assoluto si finisce
       inevitabilmente (per necessità filosofica) per parlare di essere e
       non-essere. Analogamente, dalla posizione dell'Assoluto nasce
       l'antitesi fra essere e non-essere. Questi due termini
       originariamente contrapposti e inconciliabili vengono ora fatti
       coincidere. Il successivo passo di sintesi trova così un punto di
       arrivo nel divenire. Il primo passaggio della filosofia è quindi il
       movimento Assoluto→essere/non-essere→divenire. Segue:
       divenire-→nascita/morte→ente. In Hegel certezza e verità tornano a
       coincidere, così come pensiero ed essere, ma in forma mediata. Le
       tesi, antitesi e sintesi si trovano sia nel pensiero di chiunque
       parli dell'Assoluto, sia in particolare nella prima manifestazione
       di questi concetti nella storia del pensiero filosofico, che
       nell'essere. Finché si parla di entità percepibili con la nostra
       mente soltanto, è chiaro che una dialettica del pensiero
       corrisponde anche una dialettica dell'essere, perché l'unico essere
       di cui si può parlare è la nostra mente, il pensiero stesso. Meno
       ovvio è quando si parla di enti sensibili, in cui l'antitesi e la
       sintesi non sono solo chiare alla mente e al pensiero, ma devono
       anche esserlo all'essere percepito dai sensi
    7. ↑ Critica della ragion pura, A 395.
    8. ↑ Hegel, Scienza della logica, Prefazione alla prima edizione
    9. ↑ Hegel, Scienza della logica, Introduzione
   10. ↑ Enciclopedia Italiana Treccani alla voce "eticità"
   11. ↑ Giovanni Giovannini, Questionario di filosofia da Kant
       all'esistenzialismo, Edizioni Remo Sandron, 2000.
   12. ↑ Giuseppe Colombo, La filosofia come soteriologia: l'avventura
       spirituale e intellettuale di Piero Martinetti, Vita e Pensiero,
       2005, p.521
   13. ↑ Scienza della logica, Libro I. La dottrina dell'essere, Sezione
       1, Qualità. Capitolo II, L'essere determinato.
   14. 1 2 Hegel, Fenomenologia dello Spirito, Prefazione
   15. ↑ Enciclopedia delle scienze filosofiche in compendio, Parte prima:
       La scienza della logica, § 64.
   16. ↑ Jacobi usa questa espressione in un dialogo con Lessing riportato
       nelle Lettere sulla dottrina di Spinoza a Mosè Mendelssohn (1785).
   17. ↑ In Pietro Piovani, Indagini di storia della filosofia: incontri e
       confronti, Liguori Editore Srl, 2006. p.105
   18. ↑ Hegel, Fenomenologia dello spirito, La Nuova Italia, Firenze
       1973, vol.I, pp.216-217
   19. ↑ Hegel, Fenomenologia dello spirito, cit. vol.I, p.174
   20. ↑ Hegel, Fenomenologia dello spirito, cit. vol.I, pp.178-179
   21. ↑ Espediente retorico utilizzato da Hegel per esporre tramite
       descrizioni metaforiche le sue concezioni filosofiche. Qualcosa di
       simile era già avvenuto con l'uso del mito nella filosofia
       platonica.
   22. ↑ «Questa coscienza infelice scissa entro se stessa è così
       costituita che, essendo tale contraddizione della sua essenza una
       coscienza, la sua prima coscienza deve sempre avere insieme anche
       l'altra. In tal modo, mentre essa ritiene di aver conseguito la
       vittoria e la quiete dell'unità, deve immediatamente venire
       cacciata da ciascuna delle due coscienze» (g.F.W. Hegel,
       Fenomenologia dello spirito vol. I; 1973, p. 174)
   23. ↑ Diego Fusaro, Filosofico net
   24. ↑ Gianluigi Pasquale, La ragione della storia, Bollati Boringhieri,
       p. 20 e sgg.
   25. ↑ Enciclopedia filosofica: Conrad-Martius, C. Sansoni, 1967, p. 20
   26. ↑ Luigi Gandini, In dialogo con la Filosofia, vol. II, Edizioni
       Lulu, 2010, passim
   27. ↑ Georg Wilhelm Friedrich Hegel, Lineamenti di filosofia del
       diritto, Bompiani, Milano 2006, p. 59.
   28. ↑ Questa prima parte della formula riprende evidentemente la
       conclusione cartesiana del cogito ergo sum per il quale è veramente
       razionale ciò che trova la sua corrispondenza nella realtà
   29. ↑ Diego Fusaro, op.cit., ibidem
   30. ↑ Anna Giannatiempo Quinzi, Il "cominciamento in Hegel". Edizioni
       di Storia e Letteratura, 1983 pag. 210 e sgg.
   31. ↑ Ubaldo Nicola, Antologia di filosofia. Atlante illustrato del
       pensiero, Giunti Editore, 2003 p.355 e sgg.
   32. ↑ Hegel, Prefazione ai Lineamenti di filosofia del diritto
   33. ↑ Ubaldo Nicola, op.cit., p.358 e sgg.
   34. ↑ «Terry Pinkard ha definito il "perdurante mito" "di un sistema
       hegeliano consistente in un bizzarro triumvirato formale, composto
       da Tesi, Antitesi e Sintesi (termini che Hegel non usa mai e che
       equivocano completamente il suo pensiero)". Il mito risale al
       filosofo tedesco Heinrich Moritz Chalybäus (1796-1862) che nelle
       sue non molto note opere propose un’interpretazione divulgativa
       della dialettica hegeliana (fondamentalmente, i tre momenti della
       logicità chiariti da Hegel nei §§ 79-82 dell’Enciclopedia delle
       scienze filosofiche in compendio) destinata a un grande successo»
       (in Alessandro Bellan, Un mito sulla Scienza della logica, Prismi –
       Pensieri filosofici, 2009)
   35. ↑ Il testo di Chalybäus a cui si riferisce Pinkard è Historische
       Entwicklung der spekulativen Philosophie von Kant bis Hegel,
       Dresden-Leipzig (1837), p. 367 della quarta edizione (1848).
   36. ↑ Nel formulare la sua Logica, Hegel respingeva come irrazionale
       qualsiasi forma di trascendenza o di concetto a priori che non
       potesse essere a sua volta dimostrato, e costruì pertanto una
       dialettica a spirale dove ogni princìpio iniziale trovi
       giustificazione, su un piano immanente, alla fine del percorso
       dimostrativo, in una sintesi che è l'avvio di un ulteriore circolo.
       Gli studi condotti da Gödel nel XX secolo hanno tuttavia dimostrato
       l'inconsistenza logica dei ragionamenti circolari, in cui si
       presume che la verità del sistema possa venire dimostrata
       dall'interno del sistema stesso (cfr. Teoremi di incompletezza).
   37. ↑ EMSF Rai, Leo Lugarini, Introduzione alla scienza della logica di
       Hegel, su emsf.rai.it. URL consultato il 19 dicembre 2015
       (archiviato dall'url originale il 22 dicembre 2015).
   38. ↑ Paul Ricœur, Il male. Una sfida alla filosofia e alla teologia,
       ed. or. 1986, trad. it. Brescia, Morcelliana, 1993, pp. 35-38. ISBN
       8837215207; ISBN 9788837215200.
   39. ↑ (Lezioni sulla filosofia della storia, Introduzione generale, II,
       2 a - L'individualità) citazione su dizionari.corriere.it.
   40. ↑ Lezioni sulla filosofia della storia, p. 57 ss. Cfr. ampio
       stralcio su filosofico.net.

Bibliografia

   [modifica | modifica wikitesto]

Opere maggiori di Hegel con relativa traduzione italiana

   [modifica | modifica wikitesto]

     * Scritti teologici giovanili, a cura di Edoardo Mirri, Napoli,
       Guida, 1972 (traduzione dell'edizione curata da Herman Nohl nel
       1907).
     * Scritti giovanili, a cura di Edoardo Mirri, Napoli-Salerno,
       Orthotes, 2015 (traduzione dei primi due volumi dell'edizione
       critica (Gesammelte Werke) delle Opere di Hegel).
     * Primi scritti critici, a c. di Remo Bodei, Milano, Mursia, 1971.
     * Filosofia dello spirito jenese, a c. di Giuseppe Cantillo, Bari.
       Laterza, 1984
     * Fenomenologia dello spirito, a c. di Enrico De Negri, Firenze, La
       Nuova Italia, 1933.
     * Fenomenologia dello spirito, testo a fronte, trad. di Vincenzo
       Cicero, Milano, Bompiani, 1995.
     * Fenomenologia dello spirito, a c. di Gianluca Garelli, Torino,
       Einaudi, 2008.
     * La scienza della logica, a c. di A. Moni, Bari, Laterza, 1924.
     * Enciclopedia delle scienze filosofiche in compendio, a c. di B.
       Croce, Bari, Laterza, 1907.
     * Enciclopedia delle scienze filosofiche in compendio (1830), a c. di
       Vincenzo Cicero, Milano, Bompiani, 2000.
     * Enciclopedia delle scienze filosofiche in compendio, con le
       aggiunte a cura di L. von Henning, K. L. Michelet e L. Boumann,
       Torino, UTET, 1981-2002 (tre volumi).
     * Lineamenti di filosofia del diritto, a c. di Giuliano Marini, Bari,
       Laterza, 1987 (nuova edizione riveduta 1999.
     * Lineamenti di filosofia del diritto, a c. di Vincenzo Cicero,
       Milano, Rusconi, 1996.
     * Estetica a cura di Nicolao Merker, traduzione dal tedesco di N.
       Merker e Nicola Vaccaro, Milano, Feltrinelli, 1963.
     * Lezioni sulla filosofia della religione, a c. di Elisa Oberti e
       Gaetano Borruso, Bologna, Zanichelli, 1974.
     * Lezioni sulla filosofia della storia, a c. di Guido Calogero e
       Corrado Fatta, Firenze, La Nuova Italia, 1941-1963, 4 vol.
     * Lezioni sulla storia della filosofia, a c. di E. Codignola e G.
       Sanna, Firenze, La Nuova Italia, 1930-1944, 4 vol.

Saggi su Hegel

   [modifica | modifica wikitesto]

     * AA. VV., Interpretazioni hegeliane, Firenze, La Nuova Italia, 1980.
     * Emiliano Alessandroni, Potenza ed eclissi di un sistema. Hegel e i
       fondamenti della trasformazione, Mimesis, Milano 2016.
     * Giuseppe Bedeschi, Hegel, Laterza, Bari 1993.
     * Ernst Bloch, Soggetto - oggetto. Commento a Hegel, Il Mulino,
       Bologna, Il Mulino, 1975.
     * Remo Bodei, Sistema ed epoca in Hegel, Il Mulino, Bologna 1975.
     * Claudio Cesa (a cura di), Guida a Hegel, Laterza, Roma-Bari 2004.
     * Benedetto Croce, Saggio sullo Hegel, Bibliopolis, Napoli, 2006.
     * Gianfranco Dalmasso, Hegel probabilmente, Jaca Book, Milano, 2015.
     * Enrico De Negri, Interpretazione di Hegel, Firenze, Sansoni, 1943.
     * Cornelio Fabro, La prima riforma della dialettica hegeliana,
       Editrice del Verbo Incarnato, Segni (RM) 2004.
     * Martin Heidegger, "Il concetto hegeliano di esperienza", in
       Sentieri interrotti, La nuova Italia, Milano 1999.
     * Martin Heidegger, La fenomenologia dello spirito di Hegel, Guida,
       Napoli 2000.
     * Martin Heidegger, "Colloquio sulla dialettica", in Archivio di
       filosofia, LXVIII, 2000, 1-3.
     * Martin Heidegger, "Hegel e i greci", in Segnavia, Adelphi, Milano
       2002.
     * Dieter Henrich, Hegel im Kontext, Suhrkamp, Frankfurt a.M., 1981.
     * Sidney Hook, "Da Hegel a Marx", Sansoni, Firenze, 1972.
     * Vittorio Hösle, Il sistema di Hegel: l'idealismo della soggettività
       e il problema della intersoggettività, Napoli, La Scuola di
       Pitagora, 2012.
     * Jean Hyppolite, Genesi e struttura della Fenomenologia dello
       Spirito di Hegel, Firenze, La nuova Italia, 1972.
     * Alexandre Kojève, Introduzione alla lettura di Hegel. Milano,
       Adelphi, 1996.
     * Domenico Losurdo, Hegel e la libertà dei moderni, Roma, Editori
       Riuniti, 1972.
     * Domenico Losurdo, Hegel. Questione nazionale, restaurazione.
       Presupposti e sviluppi di una battaglia politica, Università degli
       Studi, Urbino 1983.
     * Domenico Losurdo, Tra Hegel e Bismarck. La rivoluzione del 1848 e
       la crisi della cultura tedesca, Editori Riuniti, Roma 1983.
     * Domenico Losurdo, La catastrofe della Germania e l'immagine di
       Hegel, Guerini, Milano 1987.
     * Domenico Losurdo, Hegel, Marx e la tradizione liberale. Libertà,
       uguaglianza, Stato, Editori Riuniti, Roma 1988.
     * Domenico Losurdo, L'ipocondria dell'impolitico. La critica di Hegel
       ieri e oggi, Milella, Lecce 2001.
     * Karl Löwith, Da Hegel a Nietzsche. La frattura rivoluzionaria nel
       pensiero del secolo XIX, Torino, Einaudi, 1949.
     * Leo Lugarini, Orizzonti hegeliani di comprensione dell'essere. Una
       rilettura della scienza della logica, Guerini e Associati, 1998.
     * Leo Lugarini, Hegel. Dal mondo storico alla filosofia, Guerini e
       associati, Napoli 2000.
     * György Lukács, Il giovane Hegel e i problemi della società
       capitalistica, Einaudi, 1960.
     * Alexander Magee, Hegel e la tradizione ermetica, Edizioni
       Meditarrenee, 2013.
     * ̪Herbert Marcuse, Ragione e rivoluzione: Hegel e il sorgere della
       teoria sociale, Il Mulino, Bologna, 1997.
     * Arturo Massolo, Logica hegeliana e filosofia contemporanea, Giunti
       Marzocco, Firenze 1967.
     * Costanzo Preve, Hegel Marx Heidegger, C.R.T., Pistoia 1999.
     * Costanzo Preve, Hegel antiutilitarista, Settimo Sigillo, Roma 2007.
     * Michael Quante, La realtà dello spirito: studi su Hegel, Milano
       Franco Angeli, 2016.
     * Luigi Ruggiu, Lo spirito è tempo. Saggi su Hegel, Milano, Mimesis,
       2013.
     * Herbert Schnädelbach, Hegel, Bologna, Il Mulino, 2002.
     * Livio Sichirollo, Ritratto di Hegel, Manifestolibri, Roma 1996.
     * Livio Sichirollo, Hegel e la tradizione, Guerini e Associati,
       Napoli 2002.
     * Vincenzo Vitiello, Dialettica e ermeneutica, Guida, Napoli 1976.
     * Jean Wahl, La coscienza infelice nella filosofia di Hegel, Milano,
       ILI, 1971.

Voci correlate

   [modifica | modifica wikitesto]

     * Idealismo tedesco
     * Fenomenologia dello spirito
     * La vita di Gesù
     * Scienza della logica
     * Uno (filosofia)

     Portale Filosofia: accedi alle voci di Wikipedia che trattano di
   filosofia

   Estratto da
   "https://it.wikipedia.org/w/index.php?title=Pensiero_di_Hegel&oldid=147
   262772"

   Categorie:
     * Posizioni e teorie filosofiche
     * Idealismo tedesco
     * Georg Wilhelm Friedrich Hegel
     * Filosofia romantica

   Categoria nascosta:
     * Pagine che utilizzano collegamenti magici ISBN

     * Questa pagina è stata modificata per l'ultima volta il 17 ott 2025
       alle 08:40.
     * La pagina è stata renderizzata con Parsoid.
     * Il testo è disponibile secondo la licenza Creative Commons
       Attribuzione-Condividi allo stesso modo; possono applicarsi
       condizioni ulteriori. Vedi le condizioni d'uso per i dettagli.

     * Informativa sulla privacy
     * Informazioni su Wikipedia
     * Avvertenze
     * Contatti legali e di sicurezza
     * Codice di condotta
     * Sviluppatori
     * Statistiche
     * Dichiarazione sui cookie
     * Versione mobile

     * Wikimedia Foundation
     * Powered by MediaWiki

   (BUTTON) Ricerca
   ____________________
   (BUTTON) Ricerca

   [ ] Mostra/Nascondi l'indice
   Pensiero di Hegel
   (BUTTON) 2 lingue Aggiungi argomento
