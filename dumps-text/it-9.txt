La Santa Sede

   the holy see
   italiano
     * Français
     * English
     * Italiano
     * Português
     * Español
     * Deutsch
     * العربيّة
     * 中文
     * Latine

   ____________________
   Submit
   (BUTTON)
   (BUTTON) ×

La Santa Sede

   the holy see
     * Magisterium
     * Calendario
     * Celebrazioni Liturgiche
     * Biglietti Udienze e Celebrazioni Pontificie
     * Sommi Pontefici
     * Collegio Cardinalizio
     * Curia Romana e altre Organizzazioni
     * Sinodo

     * Sala Stampa
     * Vatican News - Radio Vaticana
     * L'Osservatore Romano

   Francesco Udienze 2024
   zoomText
     * A
     * A
     * A

   pdf
   Generazione pdf in corso.....
   Print
   AR  - DE  - EN  - ES  - FR  - HR  - IT  - PL  - PT

   PAPA FRANCESCO

   UDIENZA GENERALE

   Aula Paolo VI
   Mercoledì, 7 agosto 2024

   [Multimedia]

   _______________________________________

   Il testo qui di seguito include anche parti non lette che sono date
   ugualmente come pronunciate.

   Ciclo di Catechesi. Lo Spirito e la Sposa. Lo Spirito Santo guida il
   popolo di Dio incontro a Gesù nostra speranza. 5. “Incarnato per opera
   dello Spirito Santo da Maria vergine”. Come concepire e dare alla luce
   Gesù

   Cari fratelli e sorelle, buongiorno!

   Con la catechesi odierna entriamo nella seconda fase della storia della
   salvezza. Dopo aver contemplato lo Spirito Santo nell’opera della
   Creazione, lo contempleremo per alcune settimane nell’opera della
   Redenzione, cioè di Gesù Cristo. Passiamo, dunque, al Nuovo Testamento
   e vediamo lo Spirito Santo nel Nuovo Testamento.

   Il tema di oggi è lo Spirito Santo nell’Incarnazione del Verbo. Nel
   Vangelo di Luca leggiamo: «Lo Spirito Santo scenderà su di te» - o
   Maria -, «su te stenderà la sua ombra la potenza dell’Altissimo»
   (1,35). L’evangelista Matteo conferma questo dato fondamentale che
   riguarda Maria e lo Spirito Santo, dicendo che Maria «si trovò incinta
   per opera dello Spirito Santo” (1,18).

   La Chiesa ha raccolto questo dato rivelato e lo ha collocato ben presto
   nel cuore del suo Simbolo di fede. Nel Concilio Ecumenico di
   Costantinopoli, del 381 – quello che definì la divinità dello Spirito
   Santo –, tale articolo entrò nella formula del “Credo”, che si chiama
   appunto Niceno-Costantinopolitano, ed è quello che recitiamo in ogni
   Messa. Esso afferma che il Figlio di Dio «per opera dello Spirito Santo
   si è incarnato nel seno della Vergine Maria e si è fatto uomo».

   Si tratta dunque di un dato di fede ecumenico, perché tutti i cristiani
   professano insieme quel medesimo Simbolo della fede. La pietà
   cattolica, da tempo immemorabile, ne ha tratto una delle sue preghiere
   quotidiane, l’Angelus.

   Questo articolo di fede è il fondamento che permette di parlare di
   Maria come della Sposa per eccellenza, che è figura della Chiesa.
   Infatti Gesù – scrive San Leone Magno – «come è nato per opera dello
   Spirito Santo da una vergine madre, così rende feconda la Chiesa, sua
   Sposa illibata, con il soffio vitale dello stesso Spirito” [1]. Questo
   parallelismo è ripreso nella Costituzione dogmatica Lumen gentium del
   Vaticano II, che dice così: «Per la sua fede e obbedienza Maria generò
   sulla terra lo stesso Figlio di Dio, senza contatto con uomo, ma
   adombrata dallo Spirito Santo. [...] Orbene, la Chiesa contemplando la
   santità misteriosa della Vergine, imitandone la carità e adempiendo
   fedelmente la volontà del Padre, per mezzo della Parola accolta con
   fedeltà, diventa essa pure madre, poiché con la predicazione e il
   battesimo genera a una vita nuova e immortale i figli, concepiti ad
   opera dello Spirito Santo e nati da Dio» (nn.63,64).

   Concludiamo con una riflessione pratica per la nostra vita, suggerita
   dall’insistenza della Scrittura sui verbi “concepire” e “partorire”.
   Nella profezia di Isaia sentiamo: «Ecco la vergine concepirà e
   partorirà un figlio» (7,14); e l’Angelo dice a Maria: «Concepirai un
   figlio, lo darai alla luce» (Lc 1,31). Maria ha prima concepito, poi
   partorito Gesù: prima lo ha accolto in sé, nel cuore e nella carne, poi
   lo ha dato alla luce.

   Così avviene anche per la Chiesa: prima accoglie la Parola di Dio,
   lascia che “parli al suo cuore” (cfr Os 2,16) e le “riempia le viscere”
   (cfr Ez 3,3), secondo due espressioni bibliche, per poi darla alla luce
   con la vita e la predicazione. La seconda operazione è sterile senza la
   prima.

   A Maria che domandava: «Come avverrà questo poiché non conosco uomo?»,
   l’angelo rispose: «Lo Spirito Santo scenderà su di te» (Lc 1,34-35).
   Anche alla Chiesa, di fronte a compiti superiori alle sue forze, viene
   spontaneo porre la stessa domanda: “Come è possibile questo?”. Come è
   possibile annunciare Gesù Cristo e la sua salvezza a un mondo che
   sembra cercare solo benessere in questo mondo? Anche la risposta è la
   stessa di allora: «Riceverete la forza dallo Spirito Santo […] e di me
   sarete testimoni» (At 1,8). Così disse Gesù risorto agli Apostoli,
   quasi con le stesse parole rivolte a Maria nell’Annunciazione. Senza lo
   Spirito Santo la Chiesa non può andare avanti, la Chiesa non cresce, la
   Chiesa non può predicare.

   Quello che si dice della Chiesa in generale, vale anche per noi, vale
   per ogni singolo battezzato. Ognuno di noi si trova a volte, nella
   vita, in situazioni superiori alle proprie forze e si domanda: “Come
   posso affrontare questa situazione?”. Aiuta, in questi casi, ricordare
   ripetere a sé stessi quello che l’angelo disse alla Vergine prima di
   congedarsi da lei: «Nulla è impossibile a Dio» (Lc 1,37).

   Fratelli e sorelle, riprendiamo allora anche noi, ogni volta, il nostro
   cammino con questa confortante certezza nel cuore: “Nulla è impossibile
   a Dio”. E se noi crediamo questo, faremo miracoli. Nulla è impossibile
   a Dio.

    ___________________________________________________________


   [1]  Discorso 12° sulla Passione, 3, 6: PL 54, 356.

   __________________________________________________

   Saluti

   Je salue cordialement les personnes de langue française,
   particulièrement l’Association des anciens élèves du Collège de la
   Retraite de Yaoundé. Frères et sœurs, confions toutes les personnes qui
   traversent des situations difficiles à la Vierge Marie, afin que, par
   son intersession, le Saint Esprit ravive dans leurs cœurs la certitude
   que rien n’est impossible à Dieu. Que Dieu vous bénisse !

   [Rivolgo il mio cordiale saluto alle persone di lingua francese, in
   particolare all’Associazione degli ex alunni del Collège de la Retraite
   di Yaoundé. Fratelli e sorelle, affidiamo alla Vergine Maria tutti
   coloro che stanno attraversando situazioni difficili, affinché per sua
   intercessione lo Spirito Santo riaccenda nei loro cuori la certezza che
   nulla è impossibile a Dio. Dio vi benedica!]

   I extend a cordial welcome to the English-speaking pilgrims and
   visitors taking part in today’s Audience, especially those from
   Ireland. I invoke upon you and your families the joy and peace of our
   Lord Jesus Christ. God bless you!

   [Rivolgo un cordiale benvenuto a tutti i pellegrini di lingua inglese
   presenti all’odierna Udienza, specialmente a quelli provenienti
   dall’Irlanda. Invoco su tutti voi la gioia e la pace di nostro Signore
   Gesù Cristo. Dio vi benedica!]

   Liebe Brüder und Schwestern deutscher Sprache, beten wir täglich den
   Angelus, den „Engel des Herrn“, um das Geheimnis der Menschwerdung des
   Wortes beständig zu betrachten und so den Menschen das Heil in Christus
   zu verkünden.

   [Cari fratelli e sorelle di lingua tedesca, recitiamo ogni giorno la
   preghiera dell’Angelus per contemplare costantemente il mistero
   dell’Incarnazione del Verbo e così annunciare agli uomini la salvezza
   in Cristo.]

   Saludo cordialmente a los peregrinos de lengua española. Se ve que hay
   muchos hoy. Hay muchos de lengua española, y veo banderas de varios
   países. La semana próxima celebraremos la solemnidad de la Asunción de
   la Virgen María. Pidámosle a nuestra Madre del cielo que interceda por
   nosotros para que acojamos las palabras de su Hijo, las encarnemos en
   nuestro obrar y vivamos siempre orientados hacia Él. Que Jesús los
   bendiga y la Virgen Santa los cuide. Muchas gracias.

   Queridos peregrinos de língua portuguesa, a todos vós dirijo uma
   cordial saudação de boas-vindas e desejo que a vossa presença em Roma
   seja uma oportunidade para revigorar a fé: abandonai-vos completamente
   nas mãos da Mãe de Deus, e segui sempre o que vos inspirar. O Senhor
   vos abençoe!

   [Cari pellegrini di lingua portoghese, a tutti voi rivolgo il mio
   cordiale benvenuto e auguro che la vostra presenza a Roma sia
   un’occasione per rinvigorire la fede: affidatevi totalmente nelle mani
   della Madre di Dio, e seguite sempre le sue ispirazioni. O Senhor vos
   abençoe!]

   أُحَيِّي المُؤمِنينَ النَّاطِقينَ باللغَةِ العربِيَّة. نحن مدعوُّونَ
   إلى أنْ نَسيرَ بِثِقَةٍ مع اللهِ لأنَّ "ما مِن شَيءٍ يُعجِزُه"، وهذا
   اليقينُ هو ما يُعزِّزُ قلوبَنا ويقودُنا في مسيرَتِنا الرُّوحِيَّة.
   باركَكُم الرّبُّ جَميعًا وحَماكُم دائِمًا مِن كُلِّ شَرّ!

   [Saluto i fedeli di lingua araba. Siamo chiamati a camminare con
   fiducia in Dio perché “Nulla è impossibile a Lui”, e questa certezza è
   ciò che rafforza i nostri cuori e ci guida nel nostro cammino
   spirituale. Il Signore vi benedica tutti e vi protegga sempre da ogni
   male!]

   Pozdrawiam serdecznie pielgrzymów polskich. Codziennie stajecie wobec
   wielu pytań i w sytuacjach życiowych, wobec których brak rozwiązań i
   zrozumienia. Właśnie w tych momentach, On pragnie objawić wam swoją
   czułą opiekę i moc miłości. Uczcie się od Maryi z Nazaretu postawy
   ufności i dziecięcego zawierzenia Bogu i Jego zbawczemu planowi.
   Wszystkim wam błogosławię.

   [Saluto cordialmente i pellegrini polacchi. Ogni giorno vi trovate di
   fronte a molte domande e situazioni nella vita per le quali vi mancano
   soluzioni. Proprio in questi momenti Dio desidera rivelarvi la sua
   tenera sollecitudine e la forza dell’amore. Imparate da Maria di
   Nazareth un atteggiamento di fiducia e di affidamento filiale a Dio e
   al suo piano salvifico. Vi benedico tutti.]

   _________________________________________

   APPELLO

   Continuo a seguire con grande preoccupazione la situazione in Medio
   Oriente, e ribadisco il mio appello a tutte le parti coinvolte affinché
   il conflitto non si allarghi e si cessi immediatamente il fuoco su
   tutti i fronti, a partire da Gaza, dove la situazione umanitaria è
   gravissima e insostenibile. Prego perché la ricerca sincera della pace
   estingua le contese, l'amore vinca l'odio e la vendetta sia disarmata
   dal perdono.

   Vi chiedo di unirvi alla mia preghiera anche per la martoriata Ucraina,
   il Myanmar, il Sudan: queste popolazioni così provate dalla guerra
   possano presto ritrovare la tanto desiderata pace.

   Uniamo i nostri sforzi e le nostre preghiere perché siano eliminate le
   discriminazioni etniche nelle regioni del Pakistan e dell’Afghanistan,
   specialmente le discriminazioni contro le donne.

   * * *

   Rivolgo un cordiale benvenuto ai pellegrini di lingua italiana. In
   particolare, saluto i fedeli delle parrocchie di Castelbaldo, Masi,
   Piacenza d’Adige e Locri, ed auspico che il pellegrinaggio a Roma
   rafforzi la fede di ciascuno.

   Il mio pensiero per i giovani, gli ammalati, gli anziani e gli sposi
   novelli prende lo spunto dalla festa della Trasfigurazione di Cristo
   che abbiamo celebrato ieri, giorno nel quale abbiamo ricordato pure la
   dipartita del mio venerato predecessore, San Paolo VI. Il volto
   luminoso del Signore sia per tutti voi motivo di speranza e di
   conforto.

   E a tutti voi la mia benedizione!

   Copyright © Dicastero per la Comunicazione
   the holy see

La Santa Sede

La Santa Sede

     * FAQ
     * Note Legali
     * Cookie Policy
     * Privacy Policy
