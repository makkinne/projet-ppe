   #alternate

   IFRAME: https://www.googletagmanager.com/ns.html?id=GTM-57FKC3DQ

   Skip to main content
     * Agenti di zona
     * English Consultants
     * Area per le librerie
     * Assistenza

   Catalogo
   My Place
   Registrati
   ____________________ Cerca nel sito
   (BUTTON)

   sanoma
   (BUTTON)
   ____________________ Cerca nel sito
   (BUTTON)

     * Chi siamo
     * Primaria
     * Secondaria di 1° grado
     * Secondaria di 2° grado
     * Istituti
     * Formazione

     * Agenti di zona
     * English Consultants
     * Area per le librerie
     * Assistenza

   Cultura storica Storia moderna e contemporanea

Lo spirito olimpico

La rinascita delle Olimpiadi in età moderna

   Stefano Pivato
   set 13, 2024

   Nell’ultimo decennio dell’Ottocento, momento in cui lo sport si stava
   diffondendo dall’Inghilterra all’Europa e al resto del mondo, il barone
   francese de Coubertin promosse l’idea di far rinascere i Giochi
   olimpici. Come sede delle prime Olimpiadi dell’età moderna fu scelta
   Atene, città simbolo della grande civiltà greca in cui i Giochi
   nacquero. La cerimonia inaugurale si svolse il 6 aprile 1896 e vi
   parteciparono 13 nazioni, ma fu soltanto con l’edizione di Londra del
   1908 che le Olimpiadi acquisirono una vera e propria dimensione
   internazionale. Dopo la guerra, divennero l’appuntamento sportivo più
   prestigioso del mondo.

Le prime competizioni tra nazioni

   Nella seconda metà dell’Ottocento iniziarono a tenersi le prime
   competizioni sportive fra le nazioni. Quella tra la Gran Bretagna e gli
   Stati Uniti fu intrapresa nel 1851, quando il Royal Yacht Squadron
   sfidò il New York Yacht Club dando origine al più famoso trofeo velico
   del mondo: l’America’s Cup (“Coppa America”). Nel 1877 si svolse la
   prima edizione del torneo di Wimbledon, il più antico evento tennistico
   ufficiale. La storia dello sport ricorda poi il primo meeting
   internazionale di atletica che si svolse al Manhattan Field di New York
   il 21 settembre 1895 tra il London Athletic Club e il New York Athletic
   Club.

L’internazionalismo dall’economia allo sport

   La sfida fra nazioni attraverso lo sport era dunque già iniziata
   quando, alla fine del secolo, il barone francese Pierre de Coubertin
   (1863-1937) concepì l’idea di renderla un appuntamento stabile
   attraverso la rinascita delle Olimpiadi. Non era nuova l’idea di
   rilanciare i Giochi. Nel 1858 un ricco commerciante greco di cereali,
   Evangelis Zappas, aveva offerto a re Ottone di Grecia una donazione per
   ristabilire le antiche Olimpiadi, che si sarebbero dovute tenere, come
   tradizionalmente avveniva nell’antica Grecia, con cadenza quadriennale.
   Ma la proposta non ebbe successo.
   Destinato invece ad avere un grande seguito fu il tentativo di de
   Coubertin, fondatore della Union des Sociétés françaises des sports
   athlétiques (“Unione delle società francesi degli sport atletici”). Nel
   novembre del 1892, in occasione del quinto anniversario della
   fondazione, nella sala riunioni della Sorbona, l’Università di Parigi,
   de Coubertin lanciò la proposta di organizzare dei nuovi Giochi
   olimpici, con l’intento di «ristabilire, su una base conforme alla vita
   moderna, una grande e magnifica istituzione». De Coubertin motivava il
   loro allestimento spiegando che l’esercizio sportivo avrebbe dovuto
   adeguarsi a quel processo di universalizzazione che, nell’età delle
   industrie, dei commerci internazionali e delle comunicazioni di massa,
   aveva messo in contatto popoli e nazioni diversi. «A poco a poco –
   argomentò de Coubertin – l’internazionalismo si è spostato sullo
   sport».
   Da qui l’idea del ripristino delle Olimpiadi intese non più come gare
   fra le diverse città dell’antica Grecia, ma come momento di
   competizione fra le nazioni di tutto il mondo.

Il modello sportivo inglese

   De Coubertin era cresciuto negli anni della Terza repubblica francese,
   e dunque nel clima di umiliazione al quale la Prussia aveva costretto
   la Francia in seguito alla sconfitta nella battaglia di Sedan (1870).
   Animato da un forte nazionalismo, egli aveva originariamente concepito
   l’idea di far coincidere la prima edizione delle Olimpiadi moderne con
   l’Esposizione Universale di Parigi, che si doveva tenere nel 1900. Ma
   il barone francese guardava anche ammirato ai primati dell’Inghilterra
   vittoriana.
   Sulla scorta delle osservazioni dello scrittore e saggista Hippolyte
   Taine, che nel 1872 aveva pubblicato Notes sur l’Angleterre (“Note
   sull’Inghilterra”), dando l’avvio a un diffuso sentimento anglofilo, de
   Coubertin era convinto che l’elevato grado di sviluppo economico,
   sociale, culturale e bellico raggiunto dalla potenza imperiale inglese
   fosse dovuto proprio al sistema di istruzione e al ruolo che in esso
   aveva l’educazione sportiva. Attraverso lo sport gli allievi dei
   colleges inglesi imparavano i valori della competizione e si abituavano
   al primato del successo.
   Erano esagerazioni? Resta il fatto che oggi un parco alla periferia di
   Waterloo ricorda una celebre partita di cricket che i soldati inglesi
   disputarono fra di loro prima di intraprendere la battaglia che, il 18
   giugno 1815, avrebbe definitivamente sconfitto Napoleone e le sue
   armate.
   Lo sport, dunque, avrebbe consentito il “riarmo morale” della nazione
   francese.

La creazione del Comitato Internazionale e della Carta olimpica

   L’entusiasmo suscitato negli ambienti sportivi internazionali dall’idea
   di de Coubertin accelerò alquanto i programmi e già nel 1894, in
   occasione di un congresso preparatorio di esperti di educazione fisica,
   il delegato greco Dimitrios Bikelas propose di anticipare la data al
   1896 e di far svolgere i primi Giochi olimpici moderni ad Atene. La
   proposta fu votata all’unanimità dai delegati (de Coubertin compreso).
   Per curare l’organizzazione del grande evento fu creato il CIO, il
   Comité International Olympique, noto in Italia come Comitato Olimpico
   Internazionale; inoltre venne scelto il motto latino citius, altius,
   fortius (“più veloce, più alto, più forte”) e fu stabilito un
   programma, la Carta olimpica, che – opportunamente aggiornata – è
   tuttora in vigore.
   Seppur non comparabile con le ingenti somme che oggi si investono per
   una competizione olimpica, anche la prima edizione dei Giochi dovette
   affrontare problemi di carattere finanziario. Un ricco mercante greco,
   George Averoff, offrì un milione di dracme per la ricostruzione
   dell’antico Stadio Panatenaico. Altri proventi derivarono da
   sottoscrizioni e dall’emissione di una serie commemorativa di
   francobolli sportivi, i primi nella storia della filatelia.

Dilettantismo e assenza di medaglie d’oro

   Il principio del dilettantismo, fortemente sostenuto da de Coubertin,
   costituì un rigido criterio di partecipazione alle gare olimpiche,
   tanto che per il vincitore non fu prevista la medaglia d’oro, che
   avrebbe fatto pensare a un movente di lucro, ma soltanto l’assegnazione
   di medaglie d’argento e di bronzo rispettivamente al secondo e al terzo
   classificato. Ai primi di ogni disciplina sarebbe spettato l’onore di
   vedere issato il proprio numero di gara e la bandiera nazionale sul
   pennone più alto; l’attuale sistema di medaglie sarà introdotto a
   Londra nel 1908.
   Lo “sport pulito”, ovvero senza contaminazioni con somme di denaro,
   rimase a lungo l’ideale del movimento olimpico, pure in una realtà
   sportiva che si dimostrava, specialmente negli Stati Uniti, sempre più
   attratta dal denaro.
   Sport sempre più aperti e inclini al professionismo – come il football
   o la boxe – sarebbero stati a lungo emarginati dalle competizioni
   olimpiche.

La cerimonia di apertura

   La cerimonia di apertura delle Olimpiadi di Atene si svolse il 6 aprile
   1896 alla presenza di 285 atleti in rappresentanza di 13 nazioni:
   Australia, Austria, Bulgaria, Cile, Danimarca, Francia, Germania,
   Grecia, Regno Unito, Stati Uniti, Svezia, Svizzera e Ungheria.
   Tuttavia, la stragrande maggioranza degli atleti proveniva dalla
   Grecia, mentre il numero dei partecipanti delle altre nazioni era assai
   scarso: Svizzera, Danimarca, Svezia e Austria erano presenti ciascuna
   con soltanto un atleta. Dei sei atleti che componevano la
   rappresentativa britannica, uno era australiano e due erano camerieri
   presso l’ambasciata del Paese ad Atene.
   Appassionata e numerosa fu la partecipazione di pubblico. Stando alle
   cronache, il giorno di apertura dei Giochi lo Stadio Panatenaico di
   Atene, costruito sul modello di quello antico di Delfi, ospitò 60 000
   persone.

Le discipline in programma

   Per almeno un quarantennio i ginnasti si opposero alle Olimpiadi. Il 15
   maggio 1894 Nicolas Cupérus, esponente di primo piano della ginnastica
   europea, affermò che «la ginnastica e gli sport sono cose opposte ed
   essa ha sempre combattuto questi ultimi come incompatibili con i suoi
   principi». In realtà la ginnastica, pur in mezzo a queste polemiche,
   entrò nei programmi olimpici fin dalla prima edizione, assieme ad altre
   otto discipline sportive: atletica leggera, ciclismo, lotta, nuoto,
   scherma, sollevamento pesi, tennis e tiro sportivo.
   Il greco Spyridon Louis (1873-1940) si aggiudicò la maratona, dando
   così alla Grecia il più prestigioso titolo olimpico, intestato all’eroe
   leggendario Filippide che nel 490 a.C. aveva corso da Maratona ad Atene
   per portare la notizia della vittoria dei greci sui persiani.

La mancata partecipazione italiana

   Le Olimpiadi di Atene non ebbero grande eco in Italia. Il numero
   inaugurale della “Gazzetta dello Sport” uscì proprio tre giorni prima
   dell’evento, il 3 aprile 1896, ma all’ appuntamento internazionale non
   furono dedicate che scarne cronache.
   Inoltre, il podista italiano Carlo Airoldi (1869-1929) fece le spese
   dei rigidi principi del dilettantismo su cui si basavano i Giochi: dopo
   aver percorso a piedi la strada da Milano ad Atene attraverso la
   Iugoslavia e l’Albania, non fu ammesso alla gara della maratona in
   quanto «reo» di avere accettato un premio di due lire in occasione di
   una competizione disputatasi tempo addietro in Italia.
   Scarso fu l’interesse dell’Italia anche quando, nel 1908, fu proposto
   di celebrare la sesta Olimpiade a Roma, la seconda sede della
   classicità dopo Atene: l’allora Presidente del Consiglio Giovanni
   Giolitti fece cadere del tutto l’iniziativa.

La svolta delle Olimpiadi di Londra del 1908

   Alla fine di quella prima edizione, la famiglia reale greca avanzò la
   proposta di tenere sempre nella città di Atene i Giochi olimpici, con
   cadenza quadriennale. In seguito all’opposizione di de Coubertin, a cui
   stava a cuore lo svolgimento della manifestazione a Parigi, si giunse a
   un compromesso: il CIO stabilì che i Giochi si tenessero nuovamente
   nella capitale ellenica nel 1906, per celebrare il primo decennale
   olimpico, ma ritenne più opportuno che ogni edizione fosse ospitata da
   un Paese diverso, proprio per sottolineare il carattere universale
   dell’iniziativa.
   Per la seconda edizione del 1900 venne scelta Parigi e per la
   successiva Saint Louis, negli Stati Uniti, ma questa prima edizione
   delle Olimpiadi organizzata fuori dall’Europa si rivelò un fallimento,
   in quanto per molti atleti la sede era troppo distante, e dei 496
   partecipanti soltanto 64 provenivano da altri continenti.
   Si dovette attendere la quarta Olimpiade, che si tenne a Londra nel
   1908, perché la manifestazione ottenesse effettivamente piena risonanza
   internazionale, grazie soprattutto alla profonda cultura sportiva del
   paese ospitante. Grazie a una significativa sponsorizzazione, fu
   costruito nel quartiere londinese di Shepherd’s Bush uno stadio capace
   di ospitare 100 000 spettatori e dotato, al centro, di una piscina
   lunga 100 metri. Parteciparono oltre 2000 atleti di 22 nazioni - con
   una presenza di 68 italiani - e per la prima volta ci fu una
   partecipazione femminile nelle discipline del tennis e del pattinaggio.

Le Olimpiadi europee

   Nel 1912 le Olimpiadi si tennero a Stoccolma, dove raggiunsero livelli
   di popolarità precedentemente sconosciuti, con la presenza di 28
   nazioni e più di 3000 atleti. L’edizione successiva si sarebbe dovuta
   svolgere a Berlino, ma lo scoppio della Prima guerra mondiale ne impose
   la sospensione.
   Le prime Olimpiadi del dopoguerra, nel 1920, furono assegnate ad
   Anversa come riparazione dei danni al Belgio provocati dai tedeschi
   durante il conflitto; alla Germania fu vietato partecipare, e con ciò
   fu inaugurato un criterio di esclusione che in più occasioni avrebbe
   fatto discutere sul principio dell’“universale fratellanza olimpica”.
   Il primo trentennio olimpico si svolse quasi interamente in Europa, sia
   perché la traversata atlantica rappresentava un ostacolo alla
   partecipazione degli atleti, sia perché nel Vecchio continente, a
   differenza che negli Stati Uniti, non si tenevano altre regolari
   manifestazioni sportive di alto livello e di dimensione internazionale.

Uno spettacolo universale

   Fra la Prima e la Seconda guerra mondiale, le Olimpiadi divennero
   l’appuntamento sportivo più prestigioso sul piano internazionale. Le
   innovazioni introdotte nei servizi telegrafici, che consentirono di
   inviare istantaneamente le fotografie degli atleti, lo spazio crescente
   che la cronaca sportiva trovava sui giornali e, soprattutto, il ruolo
   della radio, che stava in quegli anni diventando un mezzo di
   comunicazione di massa, trasformarono i Giochi in uno spettacolo
   universale.

La ritualità olimpica

   La ritualità olimpica si è profondamente trasformata negli anni,
   divenendo una cartina di tornasole dell’evoluzione dello sport. A
   Stoccolma, nel 1912, si svolse per la prima volta la sfilata per
   nazioni. Ad Anversa, nel 1920, esordì la bandiera con i cinque cerchi
   concatenati, che rappresentano i cinque continenti. Nel 1932, a Los
   Angeles, fece la prima comparsa la fiamma olimpica e soltanto nel 1936,
   a Berlino, si inaugurò la tradizione della corsa della fiaccola da
   Olimpia (in Grecia) allo stadio in cui si svolge la manifestazione.
   In anni più recenti, le cerimonie inaugurali hanno assunto quella forma
   di spettacolarizzazione che, in controtendenza all’originario spirito
   austero, è divenuta una delle caratteristiche dello sport
   contemporaneo.


   Referenze iconografiche: Eye Ubiquitous/Alamy Stock Photo

   Stefano Pivato

   Ha insegnato Storia contemporanea all’Università di Urbino, dove ha
   anche ricoperto la carica di rettore. Studioso delle culture popolari,
   è stato tra i primi storici a occuparsi del fenomeno sportivo, delle
   sue radici e delle sue implicazioni sociali e politiche. Tra le sue
   recenti pubblicazioni: L’ossessione della memoria. Bartali e il
   salvataggio degli ebrei: una storia inventata (con Marco Pivato), 2021;
   Tifo. La passione sportiva in Italia, 2022; Andare per colonie estive,
   2023.
     __________________________________________________________________

   footer-lang
   footer-ae
   footer-edizioni
   lang2-2
   footer-paravial
   footer-linx
   footer-para
   PEARSON_LOGO_PURPLE_RGB
   Logo Sanoma
     * Chi siamo
     * Primaria
     * Secondaria di 1° grado
     * Secondaria di 2° grado
     * Istituti
     * Formazione

   Sanoma © 2024 tutti i diritti riservati - P.I. 07415430011
   Facebook
   Instagram
   LinkedIn
   Youtube
     * Dati societari
     * Agenti di zona
     * English consultants
     * Agenti formazione

     * Area librerie
     * Ufficio stampa
     * Lavora con noi
     * Assistenza

     * Termini e condizioni d'uso
     * Privacy Policy
     * Cookie policy
     * Dichiarazione di divulgazione responsabile
     * La condotta etica di Sanoma
     * Principi e linee guida per i contenuti editoriali

     * Codice di autoregolamentazione
     * Certificazioni ISO
     * Accessibilità
     * Risoluzione online delle controversie
     * Sostenibilità: il nostro impegno
     * Parità di genere: il nostro impegno

     * Homepage sanoma.it
     * Catalogo
     * Registrati / Accedi
     * My Place

   IFRAME: https://www.googletagmanager.com/ns.html?id=GTM-57FKC3DQ

   (BUTTON) Cookie Settings
