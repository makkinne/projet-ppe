   Salta al contenuto
   (BUTTON)
   Vuoi navigare il sito Treccani senza limiti e pubblicità? Scarica l'APP
   e abbonati ora per accedere su tutti i tuoi dispositivi!
   Scarica
   ​ (BUTTON)
   ____________________

   ​
     __________________________________________________________________

    1.

Hegel, Georg Wilhelm Friedrich

Dizionario di filosofia (2009)

   (BUTTON)
   Indice
     * 1 La vita e le opere
     * 2 Il pensiero giovanile
     * 3 La Fenomenologia dello Spirito
     * 4 Il sistema hegeliano: la logica
     * 5 La filosofia della natura
     * 6 La filosofia dello spirito

   TAG

   Enciclopedia delle scienze filosofiche

   Fenomenologia dello spirito

   Rivoluzione francese

   Neoclassicismo

   Logica formale
   Dal vocabolario
   Lemmi correlati

   Hegel, Georg Wilhelm Friedrich

   Filosofo (Stoccarda 1770 - Berlino 1831).

La vita e le opere

   Dopo aver compiuto gli studi ginnasiali nella sua città, entrò nel 1788
   nello
   Stift di Tubinga, una sorta di seminario protestante, dove ebbe come
   condiscepoli Schelling e Hölderlin, con i quali strinse una viva
   amicizia e condivise gli entusiasmi per la Rivoluzione francese. Nel
   1790 conseguì il titolo di «Magister» in filosofia e nel 1793 quello di
   «candidato» in teologia. Terminati i suoi studi, rinunciò alla
   professione di pastore e diventò precettore presso una famiglia a
   Berna, e più tardi (1797) a Francoforte, dove ritrovò l’amico
   Hölderlin. Gli scritti più importanti del periodo francofortese sono:
   Der Geist des Christentums und sein Schicksal (trad. it. Lo spirito del
   cristianesimo e il suo destino), il Systemfragment e Die Positivität
   der christlichen Religion (trad. it. La positività della religione
   cristiana). Tali scritti verranno pubblicati nel 1907 con il titolo
   Hegels theologische Jugendschriften (trad. it. Scritti teologici
   giovanili). Di questi anni, densi anche di interessi per i problemi
   storico-politici ed economici, sono gli abbozzi di quello che sarà il
   saggio su Die Verfassung Deutschlands (1802-03; trad. it. La
   costituzione della Germania). Alla morte del padre, avvenuta all’inizio
   del 1799, H. si trovò a disporre di un piccolo patrimonio che gli
   consentì di ripensare alla carriera universitaria e di trasferirsi a
   Jena (1801), dove allora insegnava Schelling, con il quale doveva
   stabilire in quegli anni una proficua collaborazione. A Jena conseguì
   la libera docenza, e vi insegnò prima come docente privato, poi (1805)
   come professore straordinario. Nel periodo di Jena diresse insieme a
   Schelling il Kritisches Journal der Philosophie (1802-03). Qui pubblicò
   alcuni articoli di grande impegno: Differenz des Fichte’schen und
   Schelling’schen Systems der Philosophie (trad. it. Differenza tra il
   sistema filosofico di Fichte e quello di Schelling), Glauben und Wissen
   (1802; trad. it. Fede e sapere), dove H. faceva i conti con la
   filosofia di Kant, Jacobi e Fichte, riportandole tutte al soggettivismo
   che aveva dominato nell’età moderna, Verhältnis des Skeptizismus zur
   Philosophie, Über die wissenschaftlichen Behandlungsarten des
   Naturrechts (1802-03), dove polemizzava contro le concezioni, tanto
   puramente empiristiche quanto formalistiche, del diritto. Agli anni di
   Jena risale anche una cospicua mole di inediti riguardanti la logica,
   la filosofia della natura e la filosofia dello spirito, la Jenenser
   Logik, la Jenenser Realphilosophie, il cosiddetto System der
   Sittlichkeit (1802; trad. it. Sistema dell’eticità) e la Phänomenologie
   des Geistes (1807; trad. it. La fenomenologia dello spirito) (➔), che
   determinava la rottura speculativa con Schelling. Intanto, sotto
   l’infuriare della guerra, la situazione a Jena si era fatta
   insostenibile anche economicamente e nel 1807 H. si trasferì a Bamberga
   dove diresse un giornale locale, e poi, in seguito a difficoltà e
   scontri con la censura, passò a Norimberga (1808), come direttore e
   prof. di filosofia nel ginnasio della città, e vi rimase fino al 1816.
   In questo periodo raccolse i corsi delle sue lezioni, i quali formano
   la cosiddetta Philosophische Propädeutik (pubbl. post. nel 1840; trad.
   it. Propedeutica filosofica). A Norimberga sposò Maria Tucher (1811).
   Scrisse in questi anni la Wissenschaft der Logik (2 voll., 1812-16;
   trad. it. La scienza della logica) (➔), che gli valse la chiamata
   all’univ. di Heidelberg. Da Norimberga si trasferì quindi nel 1816 a
   Heidelberg, come prof. ordinario di quella università. Nel 1817
   pubblicò l’Enzyklopädie der philosophischen Wissenschaften im
   Grundrisse (trad. it. Enciclopedia delle scienze filosofiche in
   compendio) (➔), scritta anche per esigenze didattiche. Nel 1818 H. fu
   chiamato all’univ. di Berlino, sulla cattedra che era stata di Fichte,
   dove il suo insegnamento ebbe il massimo della risonanza e diede luogo
   alla formazione di una scuola di grande prestigio, pur tra le polemiche
   suscitate già in parte dalle Grundlinien der Philosophie des Rechts
   (1821; trad. it. Lineamenti di filosofia del diritto), circa il
   carattere conservatore della sua concezione del diritto e dello Stato.
   Del periodo di Berlino sono anche alcuni viaggi di grande importanza
   culturale, in Olanda (1822), a Vienna (1824), a Parigi (1827). Nel 1827
   uscì una seconda edizione notevolmente accresciuta dell’Enciclopedia
   delle scienze filosofiche cui seguì una terza nel 1830; di questi anni
   sono anche alcuni saggi comparsi nella rivista Jahrbücher für
   wissenschaftliche Kritik, pubblicata da H. insieme ad alcuni allievi.
   Dall’ott. 1829 all’ott. 1830 fu rettore dell’univ. di Berlino e in tale
   veste pronunciò un importante discorso celebrativo della Confessione di
   Augusta nel suo terzo centenario (25 giugno 1830). Rimase a Berlino
   fino al 1831, e in quell’anno vi morì di colera. Negli anni di Berlino
   H. tenne importanti cicli di lezioni sull’estetica, la filosofia della
   religione, la filosofia della storia, la storia della filosofia. Dagli
   abbozzi delle sue lezioni berlinesi e dai quaderni di appunti dei
   discepoli sono state ricostruite le Vorlesungen über die Philosophie
   der Geschichte (1ª ed. 1837; trad. it. Lezioni sulla filosofia della
   storia), le Vorlesungen über die Ästhetik (1ª ed. 1936-38; trad. it.
   Estetica), le Vorlesungen über die Philosophie der Religion (1ª ed.
   1832; trad. it. Lezioni sulla filosofia della religione) e le
   Vorlesungen über die Geschichte der Philosophie (1ª ed. 1833-36; trad.
   it. Lezioni sulla storia della filosofia).

Il pensiero giovanile

   Il pensiero di H. si forma e si sviluppa in un’epoca di grandi tensioni
   politiche e spirituali che vanno dalla Rivoluzione francese allo
   scontro tra le correnti illuministiche e quelle romantiche, dalle
   nostalgie classicistiche all’aspirazione a un profondo rinnovamento
   morale e politico ispirato anche a un cristianesimo di stile non
   tradizionale. Di questi fermenti sono permeati i cosiddetti Scritti
   teologici giovanili, dove emerge già la tendenza a considerare gli
   avvenimenti dal punto di vista dello «storico pensante», cogliendone
   significati storico-speculativi che vanno molto al di là delle stesse
   intenzioni e, ancor più, della consapevolezza dei loro protagonisti.
   Tale riflessione sulla storia e sul destino dell’uomo si collega
   strettamente a quella sulle condizioni della Germania, dove H. constata
   una completa dissoluzione dello Stato dovuta a una concezione puramente
   astratta del diritto, e all’assenza di una più diretta partecipazione
   delle vive e concrete forze politiche alla vita statale. I primi
   scritti di H. annunciavano già alcune tendenze di pensiero destinate ad
   ampi sviluppi, e segnatamente la tendenza a identificare l’autenticità
   umana con esperienze che riproducano l’immagine della totalità vivente
   e armonica, di contro a ciò che è divisione, esteriorità, separazione
   di parti. Al centro dei suoi interessi è il fenomeno religioso,
   considerato come un fattore di coesione morale e sociale. Influenzato
   da Hölderlin e dal neoclassicismo di Winckelmann, H. vede nella città
   antica un esempio di unità organica e nella religione della polis un
   prolungamento naturale e non problematico del costume. Il contrario di
   questa religione è la religione autoritaria consistente in un certo
   numero di proposizioni e di leggi imposte dall’esterno. Ebraismo e
   cristianesimo sono i modelli di questa religione autoritaria, che si
   afferma nel mondo in connessione con la decadenza dello Stato romano.
   In seguito, rivedendo la sua valutazione del cristianesimo, H. lo
   concepisce, in contrapposizione all’ebraismo, come religione della
   conciliazione. Non soltanto, ma ravvisa nell’esperienza religiosa
   intesa nel senso più stretto la possibilità di essere vissuta come
   un’esperienza autentica. H. contrappone ancora la conciliazione alla
   scissione, il vivente al morto, sottolineando però che la conciliazione
   è una conciliazione raggiunta, conquistata attraverso il superamento
   del momento della scissione. Un’esperienza come quella dell’amore, un
   concetto come quello della vita sono esempi della totalità organica,
   che resta paradigmatica. Attraverso questi sviluppi di pensiero se ne
   viene ampliando e precisando il contenuto polemico, in senso
   antilluministico e antintellettualistico. H. però non fu mai
   antilluminista con presupposti reazionari, perché attribuì sempre
   all’Illuminismo e alla stessa Rivoluzione francese una funzione storica
   altamente positiva ed emancipatrice. Ma ritenne che l’Illuminismo fosse
   ideologicamente inferiore al suo compito, e in questa insufficienza
   ravvisò la vera ragione del parziale fallimento della Rivoluzione
   francese. Lo strumento ideologico dell’Illuminismo è infatti per H.
   l’intelletto (Verstand) capace di negare e dividere, ma non di
   ricostituire a unità ciò che ha negato e diviso. Questa polemica contro
   l’intelletto non mira a espungerne la funzione dalla vita spirituale,
   ma ad assegnargli in essa un posto determinato, un posto non esclusivo,
   ma insostituibile. In tale ambito di pensiero H. polemizza con Kant,
   con Fichte, con Jacobi, i quali partecipano di questa sorta di
   pregiudizio che è la scissione, la divisione (di soggetto e oggetto, di
   finito e infinito), e non sono poi in grado di ricomporla. La vera
   speculazione è quella che sa ritrovare, oltre le differenze e le
   opposizioni, l’identità e l’unità. Essa è il risultato delle operazioni
   non dell’intelletto, ma della ragione (Vernunft) che viene così ad
   avere una funzione totalizzante. L’intelletto è un momento necessario,
   ma non è capace da solo di cogliere l’insieme, perché lo altera con le
   sue divisioni. Mentre in un primo tempo H. in questa polemica parve
   condividere le posizioni di Schelling (anche nella terminologia
   adottata), più tardi si allontanò da lui per un diverso modo
   d’intendere l’assoluto e la totalità: modo indifferenziato e non
   includente le determinazioni molteplici, e quindi mistico in Schelling,
   differenziato, unificante le determinazioni in Hegel. Si ha così una
   duplice direzione polemica: contro l’intelletto che divide e fissa i
   prodotti della riflessione e contro le intuizioni misticheggianti di
   Schelling e dei romantici, che rifiutano totalmente l’intelletto e
   pretendono di cogliere l’assoluto per vie diverse da quelle razionali.
   Accanto a queste polemiche, destinate a essere ribadite lungo tutta la
   sua carriera filosofica, H. nei corsi tenuti a Jena offre una prima
   costruzione filosofica sistematica, una logica, una dottrina del
   conoscere, una filosofia della natura, una filosofia dello spirito. Si
   tratta di una sistemazione in cui si ritrova il tema già svolto della
   scissione e della ricomposizione, che dà alle categorie e alle
   esperienze descritte un dinamismo, per cui l’una genera l’altra.
   L’analisi è condotta in modo da mostrare come il fenomeno esaminato
   finisce per sorpassare il concetto che dovrebbe rappresentarlo e, con
   ciò, per esigere un concetto diverso e più adeguato. I contenuti delle
   varie dottrine saranno poi ripresi e arricchiti nelle opere più tarde.
   Ma il frutto maggiore di questo periodo è la Fenomenologia dello
   spirito, pubblicata nel 1807.

La Fenomenologia dello Spirito

   L’opera comprende la descrizione di una serie di esperienze, dalle più
   elementari alle più complesse, ed è definita «scienza dell’esperienza
   della coscienza». Come appare già dagli Scritti teologici giovanili e
   diventa peraltro sempre più chiaro ed esplicito negli scritti di Jena,
   per H. i problemi storico-politico-religiosi possono trovare soluzione
   solo attraverso una rinnovata concezione della filosofia e della
   ragione come superamento e integrazione delle prospettive limitate e
   unilaterali. In questo senso H. critica la riflessione e l’intelletto
   come sapere puramente finito, per affermare il loro superamento in un
   «sistema», inteso come espressione di una più profonda nozione di
   verità come totalità che ricomprende in sé, come suoi momenti, le
   diverse prospettive che l’intelletto aveva fissato nella loro
   accidentalità e particolarità. Tutto questo comporta altresì, come si
   vede già in Fede e sapere, un superamento delle usuali contrapposizioni
   tra finito e infinito e della concezione dell’infinito come ideale
   irraggiungibile, anche se sempre perseguito, in cui è ancora rimasta
   impigliata la stessa filosofia di Kant e di Fichte. La scoperta e la
   conoscenza scientifica della verità passano perciò attraverso la
   «fenomenologia» come «scienza dell’esperienza della coscienza», nel
   duplice senso dell’esperienza compiuta dalla coscienza sulle cose e sul
   suo stesso modificarsi nel corso dell’esperienza. La fenomenologia
   segue lo sviluppo della coscienza, dalle sue «figure» più semplici ed
   elementari fino a quelle più elevate e complesse, scorgendovi le tappe
   necessarie con cui essa si libera da quello che ancora al criticismo
   appariva un limite assoluto, ossia la convinzione che l’oggetto in sé
   sia qualcosa di assolutamente opposto ed estraneo al soggetto,
   determinando uno stato di alienazione della coscienza rispetto a sé
   stessa. Tale processo poi è intrinsecamente «dialettico», poiché i suoi
   momenti si succedono attraverso rovesciamenti radicali di cui la
   «negazione determinata» è la molla e la condizione essenziale, e opera
   in funzione di un compimento del processo che consente, mediante la
   «rammemorazione», la riconquista del senso dell’intero processo, dalla
   cui totalità lo spirito riceve e comprende la propria interna ricchezza
   e completezza. Scoperta e conclusione della fenomenologia è quindi che
   l’assoluto, lo spirito, non è soltanto sostanza, ma soggetto, ossia
   principio del proprio movimento, un movimento che ha lo scopo di
   portarlo al sapere assoluto. Tale processo però non è semplicemente un
   itinerario pedagogico o psicologico del singolo, ma coinvolge l’intera
   storia dell’umanità dalle sue forme più primitive e selvagge fino
   all’avvento delle grandi civiltà. Si parte dalla coscienza sensibile,
   si passa alla percezione, poi all’intelletto, poi alla coscienza di sé,
   raggiunta attraverso una lotta con l’altrui coscienza perché questa si
   sottometta e riconosca l’altra (quindi un’esperienza eminentemente
   pratica, nella quale sono presenti le vicende della schiavitù antica),
   e così via. Vi si esaminano anche momenti storici, quali la comunità
   greca antica, il mondo del diritto romano, l’Illuminismo, la
   Rivoluzione francese. L’intento di queste analisi è mostrare come
   l’uomo sia venuto evolvendo, mediante la tesaurizzazione delle sue
   esperienze, da atteggiamenti spirituali elementari e ingenui verso
   atteggiamenti più critici e maturi. Il punto di arrivo, ossia il
   risultato del corso storico svoltosi fino a H., è la massima maturità
   spirituale, ossia la consapevolezza che gli oggetti esterni all’uomo e,
   in genere, tutto ciò che gli è in apparenza esterno (per es., il
   movimento della ricchezza, l’autorità dello Stato, i dogmi delle
   religioni) non sono nulla di estraneo a lui, né hanno alcunché di
   misterioso e inafferrabile. Presa di coscienza dunque della libertà
   dell’uomo intrinseca al mondo e alla storia. Questa presa di coscienza
   si ha attraverso l’arte, la religione, la filosofia; esperienze
   teoretiche ancora imperfette l’arte e la religione, esperienza lucida e
   razionale la filosofia. Nel disegno grandioso e ambizioso della
   Fenomenologia, pertanto, rientrano sia motivi e momenti tratti dalla
   storia dell’arte e della religione, della scienza e della politica, sia
   tematiche concernenti la natura, considerati però tutti per la funzione
   che hanno avuto nell’itinerario della coscienza verso il sapere
   assoluto, per le «figure» (particolarmente fortunate quelle del
   rapporto «servo-padrone» e della «coscienza infelice») a cui hanno dato
   luogo nell’ideale galleria di immagini da cui la storia dello spirito è
   costituita.

Il sistema hegeliano: la logica

   La Fenomenologia è il presupposto del cosiddetto sistema di H., che ha
   nell’Enciclopedia la sua trattazione più completa. Tale sistema non è
   da intendersi come la riduzione dei molteplici aspetti della realtà a
   un principio che in qualche maniera li generi e comunque li spieghi, ma
   come un’esposizione dei diversi aspetti della realtà, pensati ed
   espressi in concetti. Ciò che la Fenomenologia ha descritto come
   esperienze vissute, il sistema ritrova come momenti di un insieme
   razionale. Il diritto, per es., ha nel mondo romano la sua
   manifestazione più tipica, che la Fenomenologia descrive. Ebbene,
   questa esperienza diventa il concetto del diritto (che H. chiama
   diritto astratto o formale) nell’esposizione sistematica. Il
   riferimento storico passa in secondo piano, e rimane l’esame del
   concetto, diventato ormai patrimonio della cultura dell’umanità,
   presupposto dei suoi svolgimenti ulteriori. Il punto di partenza del
   sistema è la logica, che a sua volta comincia dalla categoria più
   semplice, quella di essere, e si viene svolgendo, di categoria in
   categoria, verso le forme più complesse. Attraverso la fenomenologia,
   comunque, per H. è possibile accedere a quella che rimarrà una delle
   parti fondamentali del suo sistema, la «scienza della logica» come
   studio delle «determinazioni» dell’idea, ossia delle pure essenze
   considerate nella loro interna sistematicità. Si tratta di una scienza
   del tutto particolare, il cui inizio non può essere dato che dal
   pensiero puro o, meglio, dalla decisione di pensare in modo puro, e
   quindi di muovere dalla nozione più pura e indeterminata possibile, che
   per H. è quella di «essere». La logica si divide in tre grandi parti,
   la logica dell’essere, dell’essenza e del concetto; a loro volta, le
   due prime parti costituiscono la logica oggettiva, mentre la terza la
   logica soggettiva. Nelle due prime parti infatti vengono considerate
   quelle nozioni che costituiscono l’ossatura del pensiero metafisico e
   scientifico (dalle nozioni più astratte come l’essere, il nulla, il
   divenire, a quelle della qualità e della quantità, alle categorie in
   senso kantiano, ai grandi principi logico-metafisici come quello di
   identità, contraddizione, ragion sufficiente, ecc.). Nella terza parte
   soltanto vengono affrontate le nozioni centrali della logica (concetto,
   giudizio e sillogismo), sottraendole alle tradizionali definizioni e
   considerandole come momenti di un processo attraverso il quale il
   concetto si divarica nel giudizio e si recupera, arricchito e
   realizzato, nel sillogismo che esprime a livello formale la legge
   stessa della realtà, sorta di grande sillogismo nel quale la finitezza
   delle cose corrisponde al momento del giudizio, ossia del distinguersi
   e contrapporsi dialettico, necessario perché l’unità conclusiva sia
   razionale, ossia internamente articolata e compiuta. In questo senso la
   logica hegeliana è diversa non soltanto dalla logica formale
   tradizionale, ma anche dalla logica trascendentale di tipo kantiano;
   essa è piuttosto, come dice H. stesso, una sorta di studio delle
   essenze quali sono in Dio avanti la creazione, ossia una esposizione
   dell’articolazione razionale interna della realtà senza la quale non
   sarebbero comprensibili né la natura né lo spirito.

La filosofia della natura

   Dalla logica si passa alla filosofia della natura, che è un
   ripensamento delle scienze naturali secondo schemi logici. La natura
   rappresenta per H. l’estraniarsi dell’idea da sé stessa, il momento
   della sua dispersione e frantumazione che prelude e condiziona il suo
   ritrovarsi nello spirito. In questo senso H. si oppone alle tendenze
   volte a divinizzare la natura o a considerarla come manifestazione
   privilegiata dello spirito poiché, al contrario, la caratteristica
   della natura è la sua «impotenza» a realizzare pienamente il concetto.
   Per altro verso però H. respinge tutte le concezioni puramente
   materialistiche, meccanicistiche, matematizzanti della natura, poiché
   nella natura si può e si deve riscontrare lo sforzo di realizzare
   l’idea, anche se questo avviene sempre e soltanto in forma
   contraddittoria, poiché neppure nella sua forma più alta, ossia
   nell’animale, la natura giunge a risolvere la contraddizione
   dell’esteriorità dell’idea a sé stessa, e cioè alla coscienza. Pertanto
   la filosofia della natura si divide in tre grandi parti che studiano la
   crescente complessità delle diverse forme o dei diversi ordinamenti
   della natura nel loro rapporto dialettico. Anzitutto la «meccanica»,
   che studia la natura nella sua esteriorità (i rapporti
   spazio-temporali, attrazione e repulsione, gravitazione); in secondo
   luogo la «fisica», che studia la materia in quanto «si strappa alla
   gravità» e assume una propria unità interna (processi magnetici,
   elettrici e chimici) e, infine, l’«organica», che dalla natura
   geologica (i cristalli sono già individualità dotate di una consistenza
   e struttura diversa rispetto a quella degli stessi processi chimici)
   giunge alla vita vegetale e animale. Anche nelle sue forme più alte,
   però, nella natura non c’è vero sviluppo e progresso, ma piuttosto pura
   ripetizione. Una vera conquista spirituale può avvenire soltanto nel
   mondo della storia e a opera dello spirito. In questo modo si passa,
   per H., al mondo dello spirito.

La filosofia dello spirito

   Anche la filosofia dello spirito è articolata in tre momenti, quello
   dello spirito soggettivo, oggettivo e assoluto. La filosofia dello
   spirito soggettivo considera le diverse forme di vita e attività dello
   spirito, da quelle più elementari della sensazione, o addirittura del
   sogno, a quelle più elevate di intelligenza e di volontà; anche qui,
   come già nella logica, si tratta però di uno studio dialettico, per cui
   quelle che nella tradizione filosofica erano state considerate come
   «facoltà» isolate, vengono invece considerate come momenti di uno
   sviluppo unitario che muove dalle zone più profonde e oscure della vita
   dell’anima e, attraverso il linguaggio, tende alle forme più alte di
   sapere (antropologia, fenomenologia, psicologia). Nello spirito
   oggettivo, invece, vengono studiate le forme in cui lo spirito si
   realizza come in una «seconda natura», ossia nel mondo della storia e
   delle istituzioni, anche qui secondo uno schema triadico per cui dal
   diritto astratto, come insieme di norme che regolano estrinsecamente la
   vita delle persone e i loro rapporti di proprietà, si passa alla morale
   come momento dell’universalità etica, per giungere all’eticità (➔),
   sintesi di diritto e di morale, che si articola a sua volta nei tre
   momenti: la famiglia, la società civile e lo Stato. Il processo dello
   spirito oggettivo ripercorre in sostanza la storia stessa dal punto di
   vista delle istituzioni, che per H. sono sempre strettamente legate
   alla peculiarità dello «spirito di un popolo». In questo senso è
   possibile ravvisare in essa l’attuarsi di un disegno razionale di
   progressiva realizzazione della libertà dal mondo orientale, dove uno
   solo è libero, a quello greco dove si realizza la libertà di alcuni
   nella forma etico-estetica della vita della polis, alla libertà
   universale astratta del mondo romano con la sua affermazione del
   diritto, fino al mondo cristiano-germanico, che pone il principio della
   libertà universale come libertà interiore e viceversa. La storia appare
   così (nonostante tutti i suoi innegabili aspetti drammatici e tragici,
   le ingiustizie e le sofferenze, inspiegabili in una prospettiva
   puramente individuale e moralistica) come una vera «teodicea», ossia
   una giustificazione di quel disegno divino di liberazione dello spirito
   che tocca poi alla filosofia comprendere concettualmente quale spirito
   assoluto che coglie quel disegno, nella forma dell’arte mediante
   l’intuizione e nelle sue configurazioni sensibili, nella forma della
   religione con la rappresentazione, e nella forma della filosofia
   attraverso una conoscenza concettuale. Per questo rapporto tra arte,
   religione e filosofia sono significativi soprattutto i cicli di lezioni
   a esse dedicate, pubblicati postumi. Così, nell’arte lo spirito
   percorre tre grandi tappe, costituite rispettivamente dall’arte
   simbolica, classica e romantica. La prima è caratterizzata dalla
   presenza del simbolo che, con il suo ambiguo accostamento di sensibile
   e spirituale, corrisponde a una concezione ancora inadeguata che lo
   spirito ha di sé. È l’arte che si realizza nel mondo orientale e che
   culmina nell’immagine della Sfinge, figura ambigua di animale e di uomo
   e perciò stesso espressione più alta del simbolico. Nella nuova fase
   storica che si apre con il mondo greco, lo spirito giunge a un grado di
   consapevolezza dell’idea che trova piena e adeguata espressione nella
   figura umana, l’unica che può realizzare la perfetta compenetrazione e
   armonia tra spirituale e sensibile nel sensibile. La scultura, dunque,
   e non più l’architettura, incarna la forma «classica» di arte come
   perfetto equilibrio spirituale e sensibile, destinato a scomporsi e
   dissolversi irrevocabilmente con l’avvento del cristianesimo. Rispetto
   agli dei greci che «non hanno occhi», Cristo rappresenta la scoperta da
   parte dello spirito di essere infinito, di essere soggettività,
   libertà, ossia di avere una natura che non può più trovare espressione
   adeguata in nessuna figura sensibile. Da questa consapevolezza nasce
   così l’arte romantica, caratterizzata da una serie di forme artistiche
   di crescente astrattezza rispetto al sensibile, ossia la pittura, la
   musica e la poesia, dove si manifesta sempre più evidente la
   sproporzione tra l’espressione sensibile e il contenuto spirituale, in
   una direzione però opposta a quella dell’arte simbolica e dovuta alla
   superiorità del contenuto rispetto alla forma. Di qui il concetto di
   «morte dell’arte» nel senso che, dopo la classicità e con la scoperta
   del carattere infinito dello spirito, l’arte non è più in grado di
   esprimere la verità dello spirito, verità che vive ormai nelle forme
   della religione e della filosofia. Anche la religione presenta uno
   sviluppo storico necessario che porta dalle religioni determinate alla
   religione assoluta, quella cristiana, suo culmine e compimento.
   Soltanto con il cristianesimo si ha infatti l’universalità dello
   spirito che si è concretamente e organicamente articolato, attraverso
   la rivelazione, nella storia sino a giungere alla conciliazione dei
   credenti nella comunità, dopo la Riforma non più contrapposta come
   Chiesa allo Stato, ma vissuta come superamento della loro opposizione.
   Nella concezione della religione assoluta H. riprende pertanto lo
   schema trinitario cristiano, interpretandolo però come sviluppo dello
   spirito attraverso la natura e la storia per giungere al sapere di sé,
   in una filosofia che non si pone in alternativa alla religione, ma ne
   esplica il contenuto e il significato in forma concettuale. La
   specificità della filosofia consiste, infatti, nell’essere un sapere
   concettuale che ha come oggetto la sua storia, ossia il processo stesso
   attraverso il quale si è formato o, meglio, la totalità delle posizioni
   in cui tale processo si è articolato. In questo senso la storia della
   filosofia appare come qualcosa di ben diverso da quella semplice
   «filastrocca di opinioni» a cui taluni la riducevano, e si rivela così
   processo necessario perché il sapere si realizzi in modo sistematico,
   ossia come consapevolezza concettuale della necessità dei momenti in
   cui si è articolato e della loro integrazione, che ne supera la
   limitatezza. Filosofia, come sistema della razionalità, e storia della
   filosofia vengono così a coincidere, ma questa coincidenza non va però
   in nessun modo intesa come un ritrarsi della filosofia in sé stessa,
   quale sapere concettuale, poiché la filosofia è veramente tale solo in
   quanto è il «proprio tempo appreso con il pensiero». Per quanto
   riguarda poi specificamente il suo tempo H. ritiene che segni il
   culmine dell’età moderna, la risoluzione dell’opposizione tra
   soggettivo e oggettivo, tra finito e infinito, il superamento
   dell’estraniazione dell’autocoscienza rispetto a sé stessa; per questo,
   proprio e soltanto la filosofia dello spirito assoluto corrisponde al
   bisogno dell’epoca e lascia come retaggio il compito di portare
   consapevolmente alla luce e all’effettualità la vera natura dello
   spirito come spirito assoluto quale è stata ormai compresa nella
   filosofia e dalla filosofia. Il passaggio da una categoria all’altra –
   come, nella Fenomenologia, da una figura all’altra – avviene secondo lo
   schema già accennato: insufficienza della categoria esaminata a
   rispecchiare l’esperienza corrispondente, se questa è vista nella sua
   totalità e interna coerenza, e quindi suo «superamento» nella categoria
   superiore. Questo modo di procedere, per cui le categorie sono tra loro
   in concatenazione, è considerato da H. un procedimento scientifico, in
   quanto esposizione dello sviluppo del concetto (ossia della verità),
   che è poi il risultato di una totalità di concetti reciprocamente
   implicantisi. Compito della filosofia e della conoscenza speculativa è
   di dimostrare che la ragione governa il mondo; in partic. è compito
   della «storia della filosofia» dimostrare la razionalità della storia
   dell’umanità considerata nella sua totalità, in base all’identità di
   reale e razionale.

   Biografia

   © Istituto della Enciclopedia Italiana fondata da Giovanni Treccani -
   Riproduzione riservata
   -ALT
   -ALT
   -ALT
   -ALT

   IFRAME: https://www.googletagmanager.com/ns.html?id=GTM-M85GBFGZ
